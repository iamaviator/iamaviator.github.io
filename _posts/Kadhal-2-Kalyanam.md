

---
layout: post
title: கல்யாணம் to காதல்
---

Written by Jagadeesh J

கதையை பற்றி சொல்ல வேண்டும் என்றால்.. இது ஒரு கல்யாண கதை.. நிறைய காதல் கதைகள் படித்திருப்போம். காதலில் ஆரம்பித்து கல்யாணத்திலே சென்று முடியும். நான் சற்று வித்தியாசமாக கல்யாணத்தில் ஆரம்பித்து காதலில் முடியும் கதையை எழுதியிருக்கிறேன். படித்து விட்டு உங்கள் கருத்துக்களை தவறாமல் பதியுங்கள் :)

![_config.yml]({{ site.baseurl }}/images/config.png)

1. திருமண மண்டபம் 

"எத்தனை எத்தனையோ ஓவியங்களை 

வரைந்த தள்ளிய என் தூரிகை 

மை எழுதும் உன் விரல் கண்டு 

தோற்று தலைகவிழ்ந்தது .."

"அம்மா.. ஆரமிச்சிடாத மா.. அப்புறம் நான் இப்போவே கிளம்பி சென்னை போயிடுவேன், சொல்லிட்டேன்"

லேப்டாபிற்குள் தலையை விட்டிருந்த அருள் கண்களை கூட திருப்பாமல் சத்தம் போட்டான்.

"தெரியாம தான் கேட்கிறேன், நான் அப்படி என்னடா தப்பா சொல்லிட்டேன். ஏன்டா இப்படி காலையிலே கத்தற. இருபத்தி ஆறு வயசுல ஒரு பையன வச்சிக்கிட்டு அவனுக்கு பொண்ணு பாக்கணும் னு அம்மா நினைக்கறதுல என்னடா தப்பு இருக்கு. ஏன் கல்யாணத்த பத்தி பேசினா தெளிவா பதில் சொல்லமாட்டேனு அடம்பிடிக்கற ?" பரிதாபமும் கோபமும் கலந்த குரலில் கேட்டாள் பொன்னி. கையில் வழக்கம் போல ஏதோ பெண்ணின் புகை படம் அல்லது புகைப்படங்கள்.

நாற்காலியை தள்ளிவிட்டு எழுந்தான் அருள் "என்ன மா அப்படி உனக்கு தெளிவா பதில் வேணும்.. கேளு மா.."

மகனின் தலையை அன்போடு கோதிவிட்டாள், "இங்க பாருடா கண்ணா. உனக்கு பிடிச்சத தானட நான் செய்வேன். உனக்கு என்ன பிடிக்கும்னு ஏன்டா சொல்லமாற்ற. என்ன மாதிரி பொண்ணு பார்க்கணும்னு சொல்லேன்டா, அப்படி பார்த்து வைக்கிறேன். இல்ல நீ எந்த பொண்ண சொன்னாலும் கூட எனக்கு சம்மதம் தாண்டா.."

"ஐயோ அம்மா, அப்படிலாம் ஒன்னும் இல்ல மா. கொஞ்ச நாள் போகட்டும் அப்புறமா பார்க்கலாம் தான் சொல்றேன். நீ என்னடானா எப்போ ஊர்லேந்து வந்தாலும் இதே கதையை ஆரமிச்சிடற.."

"சரி என்னவோ பண்ணு. நேரமாச்சு பாரு, சீக்கிரம் குளிச்சிட்டு வா, முகூர்த்தத்துக்கு முன்னாடி வரலனா இந்த வசந்தி வேற கோச்சிக்குவா" துண்டை தோளில் சுற்றி அருளை குளியலறைக்குள் தள்ளினாள்.

நம் கதாநாயகன் அருள் என்னும் அருள்மொழி குளிப்பதற்கு அதிக நேரம் எடுத்துக்கொள்வான் என்பதால் அவனை பற்றியும் அவன் அன்புத்தாய் பொன்னி பற்றியும் தெரிந்து கொள்ள இந்த சந்தர்ப்பத்தை பயன் படுத்திக்கொள்வோம்.

விழுப்புரம் அருகில் உள்ள செம்மங்கலம் என்னும் கிராமத்தில் பொன்னி என்றால் தெரியாதவர்கள் யாரும் இருக்கமாட்டார்கள். அந்த ஊரில் படித்த இளைஞர்கள் அனைவருக்கும் அடித்தளம் கொடுத்தவள் பொன்னி. செம்மங்கலம் அரசு மேல்நிலை பள்ளியில் அறிவியல் ஆசிரியையாக பணியை தொடங்கி இன்று தலைமை ஆசிரியை நிலைக்கு உயர்ந்திருப்பவள். ஏட்டு கல்வியை விட எதார்த்தமும் எண்ண மேம்பாடும் தான் மாணவர்களுக்கு முக்கியம் என்ற கொள்கை கொண்டவள். அவள் நல்ல ஆசிரியை என்பதற்கு அந்த ஊர் இளைஞர்கள் சாட்சி என்றால் அவள் சிறந்த தாய் என்பதற்கு அவளின் மூன்று பிள்ளைகள் சாட்சி

மூத்தவன் ஆதி, படிப்பதற்காகவே பிறந்தவன். இன்றைய தேதிக்கு அவன் பெயரின் பின்னால் இரண்டு சான் நீளத்திற்கு பட்டங்கள் இருக்கின்றன. அவனுக்கு திருமணம் செய்துவைத்தால் திருந்திவிடுவான் என்று கணக்கிட்டு ஒரு பெண்ணோடு கால்கட்டு போட்டு வைத்தால், அந்த பெண் நந்தினி ஆதிக்கு மேல் இருந்தாள் (பின்குறிப்பு: நந்தினி ஒன்னரை சான் நீளம் படித்திருந்தாள்). நந்தினியை கல்யாணம் செய்துகொண்டு உயிர் வேதியலில் ஆராய்ச்சி செய்யபோகிறோம் என்று அடுத்த மாதமே அவளோடு அமெரிக்கா பறந்துவிட்டான்.

அடுத்தவன் அருள்மொழி, பொன்னியின் பேர் சொல்லும் பிள்ளை என்றால் இவன் தான். பொன்னி மீது எல்லைகடந்த அன்பு கொண்டிருந்தான். 'பிள்ளை என்றால் இப்படி தானே இருக்கவேண்டும்' என்று கிராம அம்மாக்களின் பாசத்தையும், அவர்கள் பிள்ளைகளின் வயிற்றெரிச்சலையும் கடந்த பத்து பதினைந்து வருடங்களாக வாங்கிகொட்டி கொண்டிருக்கிறான். கோவை பொறியியல் கல்லூரியில் மூன்று வருடங்களுக்கு முன் கணிப்பொறி பட்டப்படிப்பை முடித்து விட்டு சென்னையில் பெரிய மென்பொருள் நிறுவனத்தில் வேலை பார்க்கிறான். இரண்டு வாரங்களுக்கு ஒரு முறை ஊருக்கு வந்து போவான். 

கடைக்குட்டி குந்தவை, வீட்டின் செல்ல பிள்ளை. பிளஸ் 2 படிக்கிறாள். வீட்டில் இவள் வைப்பது தான் சட்டம். இவளின் கொட்டத்தை தட்டி கேட்கவாது ஒரு மருமகள் வரவேண்டும் என்பது நம் பொன்னியின் சமீப கால அபிப்ராயம். 

அருள் தான் கதாநாயகன் என்று அறிவித்தாயிற்றே.. கொஞ்சம் அருளை வருணிக்கலாமே என்று சில வாசகர்கள்(கிகள்) நினைக்கலாம். கொஞ்சம் பொறுத்திருங்கள், நம் கதாநாயகியின் கண்கொண்டு அவனை பார்த்துவிடலாம். ஏன் என்றால் அருள் குளித்து முடித்து வந்துவிட்டான். பொன்னியின் பள்ளி சிநேகிதி வசந்தியின் பெண்ணுக்கு இன்று திருமணம். கல்யாணத்திற்கு அழைத்து சென்று அங்கு வரும் பெண்களை மனதிற்குள்ளே அருளோடு பொருத்தம் பார்ப்பது பொன்னியின் தற்பொழுதைய பழக்கம். இந்த விஷயம் அருளுக்கும் தெரியாமல் இல்லை, இருந்தாலும் பொன்னி சொல்லை தட்டாமல் அவள் கூப்பிடும் திருமணத்திற்கெல்லாம் சென்று கொண்டிருந்தான்.

அடுத்த அரைமணி நேரத்தில் மண்டபத்தை அடைந்தார்கள் .

"பொன்னீ.. எங்க வராம போயடுவியோனு நெனச்சேன், வா வா.. வாங்க தம்பி" அரக்கு நிற பட்டுப்புடவையில் அரை கிலோ நகையோடு வாசலில் நின்றுகொண்டிருந்த பெண்மணி ஓடி வந்து பொன்னியை அணைத்துகொண்டாள். 

"உங்க வீட்ல முதல் கல்யாணம், நான் வராம இருப்பனா வசந்தி. என்னடா ஆண்டியை தெரிலயா?" என்று சும்மா இருந்த அருளை சீண்டினாள் பொன்னி.

'வீட்டுக்கு வா மா உனக்கு இருக்கு' என்கிற ரீதியில் பொன்னியை முறைத்து விட்டு, வசந்தியை பார்த்து சிரித்தான். "எப்படி இருக்கீங்க" என்று ஒரு பிட்டு போட்டு வைத்தான்.

பொன்னியும் அருளும் உள்ளே சென்ற பிறகு வசந்தி தன் அருகில் நின்றுகொண்டிருந்த கணவனின் காதை கடித்தாள். 

"இந்த பையனைத்தான் சொன்னேன்"

"இப்போ உள்ள போச்சே அந்த தம்பியா..?"

"ம்.. ம்.. பொன்னிக்கு ரெண்டாவது பையன், மெட்ராஸ்ல தான் இந்த தம்பியும் வேலை செய்யுது"

"பார்க்க நல்ல களையா லட்சணமா தாண்டி இருக்கிறான்."

"ஆமா இப்போ எல்லாத்தையும் சொல்லுங்க. நம்ம பொண்ணுக்கு பேசிர்க்கலாம். உங்க மாமா தான் திடுதிப்புன்னு இந்த சம்பந்தத்த கூடி வந்து சொதப்பிட்டார்."

"சரி விடு வசந்தி, ரெண்டாவது பொண்ணு இருக்க இல்ல.." வெற்றிலையை மென்றபடி சிரித்தார்.

"அய்ய.. நீங்களும் உங்க.. அடடே வாணி அக்கா வாங்க வாங்க.. எங்க நீங்க வராம போயிடுவிங்களோனு நெனச்சேன் கா." என்று அடுத்த ரவுன்டிற்கு தயார் ஆனாள்.

முன் இருக்கையில் இருந்த காலி சேர்களில் இரண்டை பிடித்து அருளும் பொன்னியும் உட்கார்ந்தார்கள். அருள் தன் பாக்கெட்டில் இருந்த மொய் கவரை தொட்டு பார்த்துகொண்டான். சீக்கிரம் கவர் தந்துவிட்டு பந்திக்கு போ என்று அவனுடைய வயிறு அவனை கெஞ்சிக்கொண்டிருந்ததது. ஆனால், அடுத்த அரைமணி நேரத்தில் அங்கு அருளுக்கு கல்யாணம் நடக்க போகிறது என்பது அவர்கள் இருவருக்குமே தெரிந்திருக்கவில்லை..

2. நின்று நடந்த கல்யாணம்

சர்க்கரை மறந்த தேநீர் ..

உப்பு இல்லாத உப்புமா ..

குழைந்து போன சாதம் ..

அனைத்திலும் நிறைந்து வழிகின்றது

உன் காதல் .

"அந்த பொண்ண பாரேண்டா.. அழகா இருக்கால.. நம்ம வீட்டுக்கு பக்கத்துக்கு தெருல தான் இருந்தாங்க. இப்போ எல்லாரும் சென்னை ல செட்டில் ஆயிட்டாங்க. அவளும் IT ல தான் இருக்காளாம்"



"உனக்கு.., பின்னாடி தெரு மல்லிகா அத்தை ஞாபகம் இருக்கா கண்ணா.. அவங்க பொண்ணு கூட சின்ன வயசுல நம்ம வீட்டுக்கு டியூஷன் வருவாளே. பார்க்க நல்ல லட்சணமா இருப்பா. காலேஜ் முடிச்சிட்டா.. இப்போ அவளுக்கு வரன் பாத்துக்கிட்டுருக்காங்க போலற்கு.."



"அந்த கல்யாண பொண்ண பாரேண்டா.." பொன்னி சொல்லிமுடிப்பதுற்குள் அருள் அலறினான். 

"ஐயோ அம்மா அவளுக்கு இன்னும் கொஞ்ச நேரத்தில கல்யாணம் மா." குபீரென்று வந்த சிரிப்பை இருவரும் அடக்கி கொண்டார்கள்.



"ஏன்டா அவசரப்படற. நான் அந்த பொண்ணு பின்னாடி நின்னுற்றுக்க பொண்ண காட்ட வந்தேன் டா." பரிதாபக கூறினாள் பொன்னி.



"நீ இதுக்கு மேல ஏதாவது பொண்ண காட்டின, அப்புறம் நான் கிளம்பி சென்னை போய்டுவேன்"பிரம்மாஸ்திரத்தை ஏவினான் . அது நன்றாக வேலை செய்தது. அமைதியாக உட்கார்ந்து கண்ணில் படும் பெண்களை மனதில் சலித்து கொண்டிருந்தாள். அருள் தன் கைபேசியிடம் கையால் பேச ஆரம்பித்தான்.



அந்த மண்டபத்தை தேவைக்கு அதிகமாகவே அலங்கரித்திருந்தார்கள். மணமேடையில் நிஜமான ரோஜாக்கள் ஆயிரமாவது இருக்கும், மண்டபத்தின் வெளியே புத்தம் புதியதாய் i10 கார் சிவப்பு நிறத்தில் மின்னியது.மணமேடை ஓரத்தில் மலை போல சீர் வரிசை குவிக்கப்பட்டிருந்தது. கட்டில், கண்ணாடி வைத்த பீரோ, வெள்ளி பாத்திரங்களின் அணிவகுப்பு, சமயலறைக்கு தேவையான அனேக பொருட்கள். 'இது கல்யாணம் தான அல்லது புது மனை புகு விழாவா ?' என்று நினைத்துக்கொண்டான் அருள். மீண்டும் மணமேடை பக்கம் பார்வையை செலுத்தினான். ஐயர் சொல்லும் மந்திரங்களை பயபக்தியுடன் அந்த மணப்பெண் திரும்ப சொல்லிகொண்டிருந்தாள். ஹோமத்தில் நெய் ஊற்றி அக்னியை வளர்த்துகொன்டே இருந்தார்கள், பெண்ணின் முகம் சரியாக தெரியவில்லை. அவன் அந்த மணப்பெண்ணை பார்க்க மெனக்கடவும் இல்லை. 



எல்லாம் நல்லபடியாக போய்கொண்டிருந்த பொழுது மண்டபத்தின் வாசலில் மணமகனின் அத்தைக்காரி பிரச்னையை ஆரம்பித்திருந்தாள். "எனக்கு தெரியும், இந்த ராக்கம்மா பாத்தே சொல்லிடுவா. டேய் முருகேசா உன் அக்கா நான் சொல்றேன், என் மேல நம்பிக்கை இல்லையாடா?" வாசலில் ஆரமித்த சலசலப்பு மணமேடை வரை வந்துது. அப்பொழுதுதான் பொன்னி நடப்பவற்றை கவனித்தாள். சைகையில் வசந்தியை அழைத்தாள்,வசந்தி வரவில்லை. அதற்குள் மணமேடை அருகில் ஒரு சிறு கும்பலே கூடிவிட்டது. 



"நிச்சயதார்த்தத்திலேர்ந்து கல்யாணம் வரை நாங்க தான ஏற்பாடு பண்ணினோம். அதுல எந்த குறையும் நாங்க வைக்கலையே. இப்போ தாலி கற்ற நேரத்தில பிரச்சனை பண்ண எப்படிங்க..?" தன்னால் எவ்வளவு முடியுமோ அவ்வளவு பணிவான குரலில் அந்த ராக்கம்மவிடம் வசந்தி கேட்டாள். மணமகனின் தந்தைக்கு அக்கா தான் இந்த ராக்கம்மாள். பெண் பார்க்க வந்த நாள் அன்றே காபியில் சர்க்கரை கம்மி என்று குறை சொன்னவள். அதன் பின்பு நடந்த எல்லா சுபகாரியத்திலும் ராக்கம்மாள் சொல்லாத குறை இல்லை. அவள் என்ன சொன்னாலும் பூம் பூம் மாடு போல தலையாட்டினார்கள் மாபிள்ளையின் பெற்றோர். சரி கல்யாணம் முடியட்டும் இவளை வைத்துகொள்ளலாம் என்று நினைத்திருந்தாள் வசந்தி. அனால் இப்படி முகூர்த்த நேரத்தில் பிரச்சனை செய்வாள் என்று எதிர்பார்க்கவில்லை.



"சும்மா இல்லைங்க, எங்க பையன் MBA படிச்சிருக்கான். மாசம் நாப்பதாயிரம் கைல வாங்கறான். இப்படி ஒரு பையனுக்கு நாங்க கேட்டது கம்மினு தான் சொல்லனும். அத முதல்ல புரிஞ்சிகோங்க"



"நாங்க இல்லைனு சொல்லலையே. நீங்க கேட்ட மாதிரி தான செஞ்சிருக்கோம்". வசந்திக்கு தர்மசங்கடமாக இருந்தது, இப்படி தான் இந்த ராக்கம்மா அனைவர் முன் தேவை இல்லாத கேள்வியை கேட்கவேண்டுமா. 



"நீ ஊர வேணா ஏமாத்தலாம், இந்த ராக்கம்மா கிட்ட பலிக்காது. கவரிங் நகைய போட்டு ஏமாத்த பாக்கற தான நீ.எனக்கு என்பது அடி தூரத்தில இருந்த பாத்தா கூட தெரியும். பவுன் எது கவரிங் எதுனு.." 



"எங்க வீட்டு பொண்ணுக்கு நாங்க போலி நகைய போடுவோமா? என்னங்க பேசறிங்க நீங்க.." நிலைமையை ஒரு நொடியில் புரிந்துகொண்டு வசந்திக்கு ஆதரவாய் நின்றால் பொன்னி.



"சரிமா உனக்கும் வேணாம் எனக்கும் வேணாம். உரசி பார்த்துடுவோம்" இன்று பிரச்சனை செய்தே தீருவேன் என்று சொல்லாமல் சொன்னது போல் இருந்தது ராக்கம்மாள் கேட்ட கேள்வி 



பொன்னிக்கு ஜிவ்வென்று கோபம் பொங்கியது "கொஞ்சம் கூட மனசாட்சி இல்லாம பேசாதிங்க. இத்தனை செலவையும் தலைல போட்டுக்கிட்டு பொண்ணு கல்யாணத்த பண்ணறாங்க. நீங்க கொஞ்சம் கூட இங்கிதம் இல்லாம மணமேடை ல இருக்கற பொண்ணு நகைய உரசி காட்டனும் னு கேட்கறது எந்த விதத்தில நியாயம்?"



"எங்களுக்கு உரிமை இருக்கு, நாங்க மாப்பிள்ளை வீடு காரங்க" திமிராக பதில் கூறினாள் ராக்கம்மா.இத்தனைக்கும் மாப்பிளையின் அப்பவோ அம்மாவோ ஒரு வார்த்தை கூட மறுத்து பேசவில்லை. அருள்மொழி கூட கொதித்து விட்டான். பொன்னியின் பின் நின்று ஆதரவாய் அவளது தோளை பிடித்துகொண்டான் 



"மாப்பிள்ளை வீடுனா என்னங்க. சேர்ந்து வாழபோறது பையனும் பொன்னும் தான். வாய்கூசாம வரதட்சனை கேட்டிங்க சரி. இபோ அதுல வேற குறை சொல்லறிங்கனா இத அநியாயம்னு சொல்றத இல்ல கேவலம் னு சொல்றதானு எனக்கு தெரில"



"பொன்னி நீ அமைதியா இரு கொஞ்சம்" கண்ணில் நீர் போங்க வசந்தி பொன்னியை பார்த்து கெஞ்சினாள் வசந்தி.



"இந்தாம்மா ரொம்ப பேசாத நீ. எந்த ஊரில கல்யாண பொண்ண புகுந்த வீட்டுக்கு சும்மா அனுப்பி வைக்கிறாங்க.ஏன் உன் பின்னாடி நிக்கறது உன் புள்ள தான அவன கல்யாணம் பண்ணிக்க வர பொண்ணுகிட்ட நீயும் இதெல்லாம் கேட்க தான போற?" ஒரு பொது இடத்தில நூற்றுகனக்கானோர் இருப்பதை பொருட்படுத்தாமல் ராக்கம்மா பொன்னியை வம்பிற்கு இழுத்தாள்.



பொன்னி அதை காதில் வாங்கவில்லை. மணமேடைக்கு சென்றால். "தம்பி, வாழபோறது நீங்க. உங்களுக்கு எங்க பொண்ணு மேல, எங்க மேல நம்பிக்கை இருந்தா போதும். தாலிய கட்டுங்க தம்பி" என்று மணமகனை பார்த்து கேட்டாள். 



"செந்தில், அவள்ட என்னடா பேச்சு, கீழ எறங்கி வாட" ராக்கம்மா கீழிருந்து குரல் குடுக்க, அந்த மணமகன் மறுபேச்சில்லாமல் கீழே இறங்கி வந்தான். 



"ஹலோ மரியாதையா பேச கத்துகோங்க. இன்னொரு தடவ மரியாத இல்லாம பேசினா அப்புறம் நடக்றதே வேற" தன்  தாயை அவள் என்று குறிப்பிட்டது அருளின் கோபத்தை ஏகத்திற்கு கூட்டியிருந்தது. 



"மரியாதை எங்களுக்கு இருக்கு, உங்களுக்கு இருக்காணு பாத்துகோங்க.. இந்த கல்யாணம் நடக்காது. மரியாதை தெரியாத குடும்பத்தில நாங்க எதுக்கு சம்பந்தம் வச்சிக்கணும்" வாடா தம்பி போகலாம். நாரத வேலையை கச்சிதமாக செய்துமுடித்தாள் ராக்கம்மா. மணமகனின் குடும்பமோ ஏதோ மந்திர சக்திக்கு கட்டுன்டதை போல ராக்கம்மாவின் பின் செல்ல ஆரமித்தது. அவர்களை போவதை அந்த மணப்பெண் வெறித்து பார்த்துகொண்டிருந்தாள். அவள் கண்களில் எந்த சலனமும் இல்லை.



பொன்னி கவலையுடன் மணப்பந்தலில் இருந்து இறங்கி வந்தாள். வசந்தியை ஆதரவை அணைத்துகொண்டாள்.வசந்தி அமைதியாக அழுதுகொண்டிருந்தாள். ராக்கம்மாள் பேசும்பொழுது அமைதியாக இருந்த கூட்டம் இப்பொழுது பொன்னி மீது பாய்ந்தது.



"ஏன் மா. இப்படி பண்ணிட்டியே. மண்டபம் வரைக்கும் வந்து ஒரு கல்யாணத்த நிருத்திட்டியே"



"உனக்கென்ன மா, இன்னைக்கு பேசிட்டு நாளைக்கு போயிடுவ.. கஷ்டபடபோறது பொண்ணோட குடும்பம் தான.."



"பேசிக்கிட்டே இருந்தா எப்படி.. யாரது போயி அந்த மாப்பிள்ள குடும்பத்த சமாதான படுத்தி கூப்பிட்டு வாங்கப்பா.."



ஐந்து நிமிடத்திற்குள்ளாக அங்கு இருந்தவர்கள் அனைவரும் பொன்னியின் மீது பழியை போட்டிருந்தார்கள்.வசந்திக்கோ அவள் கணவருக்கோ என்ன சொல்வதென்று தெரியவில்லை. நமக்காக தானே பேசினாள் என்று புரிந்திருந்தாலும் அதை அத்தனை பெருகும் புரியவைக்கும் மனநிலையிலும் அவர்கள் இல்லை. பொன்னி தன் வாழ்க்கையில் முதல் முறையாக பேசமுடியாமல் அமைதியாக இருந்தாள்.



"மாப்பிள்ளை வீடுனா முன்ன பின்ன இருக்கதான் செய்வாங்க. இப்போ இந்த பொண்ணோட வாழ்கைக்கு என்னமா பதில் சொல்லப்போற??"



அருள் கோபத்தின் உச்சியில் இருந்தான். அங்கிருந்த கத்தியை எடுத்து கேள்வி கேட்டவன் நாக்கினை வெட்டிவிடலாமா என்று நினைத்தான். பின்பு நிதானித்து தன் தாயை பார்த்தான். உணர்ந்துகொண்டவளாய் பொன்னியும் தன் மகனை பார்த்தாள். அவள் பார்வையில் இருந்த அர்த்தத்தை அருள் ஒரு நொடியில் புரிந்து கொண்டான். எழுந்து மணமேடைக்கு சென்று ஐயரிடம் ஜாடை காட்டினான்.



"கெட்டிமேளம் கெட்டிமேளம் " என்று ஐயர் கேட்டதும் தவிலும் நாதஸ்வரமும் முழங்கின.



தன்னை சுற்றி நடப்பதை அந்த மணப்பெண் உணர்ந்தபொழுது அருள் அவள் கழுத்தில் மூன்றாவது முடிச்சை போட்டிருந்தான்.



தூரத்தில் ஏதோ ஒரு கை அட்சதையை வீச, சுதாரித்துகொண்டு அனைவரும் அட்சதை தூவினர். வசந்தி கண்ணீருடனும் நன்றியுடனும் பொன்னியை பார்த்து கைகூப்பினாள்.

3. முதல் இரவு

ஒரு மார்கழி மதியம் 

வைரமுத்துவை வாசித்துகொண்டே

நீ உறங்கிபோனாய்..

போர்த்திவிடலாமா என்று யோசித்தேன்..

உன்னை தீண்டும் இன்பம் 

தென்றலுக்கு கிடைக்கட்டுமே என விட்டுவிட்டேன்..



“Congratulations dear Bro, Happy Married life Arulmozhi Sundar”



இணைய தளமும் சோஷியல் நெட்வோர்கிங்கும் உலகத்தை எத்தனை சிறிதாய் சுருக்கிவிட்டன என்பதை பொன்னி அன்று நன்றாக புரிந்துகொண்டாள்.



அருள் தாலி கட்டியதும் அதிர்ந்து நின்ற இரு குடும்பத்தினரும் ஒரு வாராக இயல்பு நிலை திரும்பி திருமண விருந்தினரை கவனிக்க ஆரம்பித்தனர். பொன்னி முதலில் குந்தவைக்கு தான் தகவல் கொடுத்தாள். குந்தவை தன பேஸ்புக் ஸ்டேடசை அப்டேட் செய்த அடுத்த நிமிடம் முதல் பொன்னியின் கைபேசி விடாமல் ஒலித்துக்கொண்டே இருந்தது. விழுப்புரம் அருகில் உள்ள பொன்னியின் உறவினர்கள் மண்டபத்திற்கு வந்து சேர்ந்தனர். நடப்பது கனவா நிஜமா என்று புரியாத நிலையில் அருள் இருந்தான். ஐயர் மீதம் உள்ள மந்திரத்தை அருளுக்கு சொல்லசொல்லி, அருள்மொழியின் கையில் மணபெண்ணின் சேலை தலைப்பை சுற்றி அக்னியை வளம் வரவைத்தார். அக்னி சாட்சியாக அருளின் திருமணம் நடந்தது.



அடுத்த 2 மணி நேரத்தில் வசந்தியில் வீட்டில் அனைவரும் டாக்ஸியில் வந்திறங்கினர். மண்டபத்தில் மீதம் கணக்குகளை முடித்துவிட்டு வருகிறேன் என்று பெண்ணின் தந்தை மட்டும் மண்டபத்திலே இருந்துவிட்டார்.வசந்தி அருளையும் மகளையும் வீடு வாசலில் நிறுத்தி ஆரத்தி எடுத்து உள்ளே அழைத்து சென்றாள். அருளிற்கு பெண்ணின் முகத்தை பார்பதற்கே சங்கடமாக இருந்தது. பொன்னியிடம் மனதார பேசினால் தேவலாம் போல் இருந்தது, பொன்னிக்கோ கைபேசியில் அழைப்பு வந்த படியே இருந்தது. அருளின் மனநிலையை உணர்துகொண்ட பொன்னியும் எந்த ஒரு அழைப்பையும் அருளிடம் தரவில்லை.



குந்தவை வசந்தியும் வீட்டிற்கு வந்து சேர்ந்தாள். ஒரு சோபாவில் அமர்ந்திருந்த அருளை சென்று கட்டிகொண்டாள்

"கங்க்ராட்ஸ் அண்ணா" என்று அவன் கையை பிடித்துகொண்டாள்.



அருள் பதில் சொல்லாமல் அவளை பார்த்து முறைத்தான். குந்தவை அவன் தலையில் செல்லமாக தட்டினாள் 



"ரொம்ப சீன் போடாத னா.. எனக்கு அண்ணிய ரொம்ப பிடிச்சிற்கு" என்று கூறி பெண்ணின் பக்கம் திரும்பினாள்.



"உங்க பேர் என்ன அண்ணி" என்று ஆசையாக கேட்டாள். அந்த பெண் நிமிர்ந்து கூட பார்க்காமல் இரு துளி கண்ணீரை பதிலாய் தந்தாள்.



********



"மன்னிப்பு கேட்பதா இல்ல நன்றின்னு சொல்றதானு தெரியல பொன்னி.. என் குடும்ப மானத்தையும் என் பெண்ணோட வாழ்கையையும் நீ காப்பாத்திட்ட. உனக்கு நான் காலம் பூரா கடமை பட்டுருக்கேன்" பொன்னியின் கைகளை பிடித்துகொண்டு வசந்தி அழுது கொண்டிருந்தாள். பொன்னி ஆறுதலாக அவளை பற்றிக்கொண்டு அமைதியாக இருந்தாள். அவளுக்கு பேச எதுவும் இல்லை. அவள் மனமெல்லாம் அருள் என்ன மனநிலையின் இருப்பான் என்பதை நினைத்து அலையடித்துகொண்டிருந்தது





வசந்தியின் விசும்பல் தவிர வீட்டில் எந்த சத்தமும் இல்லை. பொன்னி அருளிடம் சென்று அமர்ந்தாள்.



"மன்னிச்சிடு டா கண்ணா".



அருள் பதறிவிட்டான், "ஐயோ அம்மா என்ன பேசற.. அதெல்லாம் ஒன்னும் இல்ல மா" அருள் தன்னை நிலைபடுத்தி கொண்டு சிரித்தான். அந்த பக்கம் வசந்தி தன பெண்ணிடம் மன்னிப்பு கேட்டுகொண்டிருந்தால்.அந்த பெண்ணோ மறுவார்த்தை ஒன்று கூட சொன்னதாக தெரியவில்லை. வசந்திக்கும் பொன்னிக்கும் அதிர்ச்சி தான் என்றாலும் இருவர் மனதின் ஓரமும் சந்தோஷம் மின்னியது. பொன்னியின் மகனை பற்றி வசந்திக்கு நன்றகவே தெரியும். 



"தெய்வமே வந்து இந்த கல்யாணத்த நிறுத்தி உன்ன பொன்னி வீட்டுக்கு அனுப்பி வைகுதுமா. நீ இந்த வாழ்க்கைய சந்தோஷமா ஏத்துக்கணும். நீ சந்தோஷமா தான் இருப்ப. எனக்கு சந்தேகமே இல்ல" வசந்தி தன மகளின் கைபிடித்து பேசிகொண்டிருந்தாள். "கோபமா எங்க மேல" என்று கேட்டு விட்டு பெண்ணின் தடை தூக்கி நிமிர்த்தினாள். இல்லை என்று தலை ஆடிவிட்டு சிரிக்கமுயன்றாள். சிரிக்கமுயன்று தோற்றாள்.

கொஞ்சம் கொஞ்சமாக இறுக்கமான சூழ்நிலை நெகிழ்ந்து அனைவரும் சகஜமான நிலைக்கு திரும்பினர்.அருளின் நெருங்கிய பந்தங்கள் வந்து வாழ்த்து கூறிவிட்டு போனார்கள். ஆதி பொன்னியிடம் தான் அடுத்த வாரமே இந்தியா வருவதாகவும், வரவேற்பை பெரிய அளவில் வைத்துகொள்ளலாம் என்றும் கூறிவிட்டான்.அருள் கூட கொஞ்சம் நிலைமாறி வசந்தி வீடு பெரியவர்களின் வாழ்த்தை ஏற்றுக்கொண்டு பேச ஆரம்பித்துவிட்டான்.



"வசந்தி எனக்கு ரொம்ப வருஷமா பழக்கம். வசந்தி வீடு பெண்ணை உனக்கு கேட்கணும்னு நான் கூட ஆசைப்பட்டதுண்டு. இப்படி தெய்வதீணாம வசந்தி வீட்டு சம்பந்தமே கேக்காம கிடைத்திருக்கு" குந்தவையை அருகில் அமர்த்திக்கொண்டு அருளோடு பேசிக்கொண்டிருந்தாள் பொன்னி. அருள் முற்றிலுமாக இயல்பாய் இருந்தான் 



"சரி மா.."



"வசந்தி ரொம்ப நல்லவ , பண்பானவ.. கண்டிப்பா அவளோட பொண்ண அவளை போல தான் வளர்த்திருப்பா.இப்போ அவ நம்ம வீடு பொண்ணு டா."



"ம்.. ம்.. "



"அம்மா மேல கோபமா.." பரிதாபமாக கேட்டாள் பொன்னி 



அருள் பதறினான். "யார்மேலயும் கோபம் இல்ல மா. நீ மறுபடி இப்டி என்கிட்ட கேக்காத.." 



"சரி டா, நானும் குந்தவையும் கிளம்பறோம். நாளைக்கு காலைல மாமா கூட வந்து உங்க ரெண்டு பேரையும் வீட்டுக்கு கூப்பிட்டு போறோம். எல்லார்க்கும் வீட்டுக்கு போயி தகவல் சொல்லணும்"



அருளின் பதிலை எதிர்பார்க்காமல் பொன்னி சட்டென்று திரும்பி நடக்க அரமித்தாள். குந்தவை மட்டும் அவனை பார்த்து குறும்பாக சிரித்துவிட்டு "நாளை பார்க்கலாம் னா" என்று சொல்லி கிளம்பினாள்.



வசந்தியும், அவளது கணவரும் பொன்னியை வாசல் வரை சென்று வழியனுப்பி வைத்தனர். அருளுக்குள் உள்ளே ஒரு எச்சரிக்கை மணி அடித்தது "ஏதோ சரியில்லையே". 



அருளின் கையில் ஒரு தாம்பூல தட்டை தந்தார் வசந்தியின் தாயார். "குளிச்சிட்டு மாத்திகோங்க தம்பி"



அருள் அதை கையில் வாங்கிகொண்டு "என்ன இது என்றான்"



அந்த பாட்டி ஒன்றரை கண்ணில் சிரித்தாள். அருளுக்கு புரிந்துவிட்டது. "அடப்பாவிகளா, இது வேறவா.." 



**********



அந்த பெரிய அறையின் மையத்தில் இருந்த கட்டில் மிதமான அலங்காரத்தில் இருந்தது. கட்டிலின் ஓரத்தில் முக்காலி போட்டு அகில் புகையை பரவ விட்டிருந்தார்கள். கட்டிலின் மேலே முல்லை சரமும் ரோஜா இதழ்களும் தூவிவிட்டிருந்தார்கள். வேறொரு நாளாக, இடமாக இருந்திருந்தால், அருள் ரசித்து ஒரு கவிதையே எழுதியிருப்பான். இப்படி தன்னை தனியாக மாட்டிவிட்டார்களே என்று நொந்துகொண்டான். அவனுக்கு வேட்டி கட்டி வேறு பழக்கம் இல்லை. நெகிழ்ந்து கொண்டே வந்தது, அதை இழுத்து பிடிப்பது வேறு பெரிய பாடாக இருந்தது. 

அரைமணி நேரம் சென்றிருக்கும், அந்த அறை கதவின் பின் சலசலப்பு கேட்டது. அறையை திறந்துகொண்டு அவள் உள்ளே வந்தாள். அருள் இதயத்துடிப்பு அப்படியே இரட்டிப்பாய் ஆனது போல உணர்ந்தான். அவள் வேறெங்கோ பார்த்துகொண்டு அருளை நோக்கி வந்தாள். அருள் சற்று மிரண்டவனாய் பின்வாங்கினான்.சுற்றுமுற்றும் பார்த்தான், நல்லவேளையாக அங்கே ஒரு பால்கனி இருந்தது. 'அப்பாடா' என்று நினைத்துகொண்டு அங்கு சென்று நின்று கொண்டான். அந்த பெண் கோபம் கொண்டு விழிகளாய் இவனை கொத்துவது போல உணர்ந்தான். அவளோ வேறெங்கோ பார்த்துக்கொண்டிருந்தாள்.



"நீங்க களைப்பா இருப்பிங்க.. அங்கேயே படுத்துகோங்க. நாளைக்கு காலையில பேசலாம்" தைரியத்தை வரவைத்துகொண்டு பேசினான். 



அதுவரை அருளின் பக்கம் கூட பார்க்காத அவள் ஆச்சர்யமாக அவனை பார்த்தாள். அருளும் அவள் பார்ப்பதை உணர்ந்து அவள் பக்கம் தலையை திருப்பினான். 



அவள்.. அழகாக இருந்தாள். காலை கல்யாண மேடையில் நகையை கொண்டே அவளின் அழகில் பாதியை மறைத்திருந்தார்கள். வெளிர் நீல நிறத்தில் ஒரு பட்டு புடவை அணிந்திருந்தாள். நகைகள் அதிகம் அணியாமல் ஒப்பனை இல்லாமல் இயல்பாய் தெரிந்தாள். பெரிதாய் ஒரு மல்லிகை சரம் சூடியிருந்தாள். அடர்ந்த கருங்கூந்தல், இடைவரை படர்ந்து இருந்தது. வகிடு பிரித்து நெத்திச்சூடி அணிந்திருந்தாள். அளவான நெற்றியில் லேசாக குங்கும தீற்றல். பெரிய பெரிய கண்களுக்கு மெலிதாக மையிட்டிருந்தாள். அவள் கூர்மையான கண்களை பார்க்கமுடியாமல் அருள் பார்வையை திருப்பிகொண்டான். "இதனை அழகா இவள்"என்று ஒரு கணம் வியந்தான், மறுகணம் மகிழ்ந்தான். அடுத்த நொடி ஏதோ ஒரு பாரம் மனதை அழுத்துவதாய் உணர்ந்தான்



கொஞ்ச நேரம் நின்று கொண்டிருந்த அவள் கட்டிலில் அமர்ந்து கொண்டால். அருள் அங்கு இருந்த நாற்காலியில் அமர்ந்துகொண்டான். அவன் மனதில் இப்பொழுது பல சிந்தனைகள் ஓடிகொண்டிருந்தன. "எத்தனை கனவுகளோடு இவளுடைய காலை விடிந்திருக்கும், இப்படி ஒரே நாளில் இவள் வாழ்கை மாறிவிட்டதே. அதற்கு கரணம் நாம் தானே" என்று பலவாறு நொந்துகொண்டான். ஏனோ அவளிடம் மன்னிப்பு கேட்கவேண்டும் என தோன்றியது. கேட்டு விடலாம் என்று முடிவு செய்த போது, அவள் பேசினாள்.



"ஐ அம் சாரி" கண்களில் மெய்யான வருத்ததோடு அவள் அருளை பார்த்துகொண்டிருந்தாள். 



அருள் லேசாக சிரித்தான். 'ஏன்' என்பது போல அவளை பர்ர்தான்.



"இல்ல. உங்க லைப் ல என்னென்ன கனவுகளோட இருந்திருப்பிங்க. இப்படி நடக்கும்னு யாருமே எதிர்பார்கலை..யார் மேல தப்பு னு சொல்ல தெரியல. ஸ்டில் ஐ அம் சாரி.." அழகாக வார்த்தைகளை கோர்த்து இனிமையாக பேசினாள். அருளிற்கு அவள் பேசுவதை கேட்டுகொண்டே இருக்கலாம் போல தோன்றியது. சிரித்தான்..



"நான் சொல்லவேண்டியத நீங்க சொல்றிங்க.."



அவள் சிரித்தாள். ஏனோ அந்த சிரிப்பு அருளிற்கு பிடித்திருந்தது. மீண்டும் இருவரும் மௌனம் ஆனார்கள்.சற்று நேரம் கழித்து அருளே மௌனத்தை களைத்தான்.



"இன்னைக்கு நடந்தது நெனச்சா எனக்கு இன்னும் அதிர்ச்சியா தான் இருக்கு. ஏத்துக்க முடியல.." 



புருவம் உயர்த்தி அருளை அவள் கேள்வியாய் பார்த்தாள். "இல்ல, ஐ மீன்.. ஐ நீட் சம் டைம்" அருள் நிதானமாய் சொன்னான். 



அவள் சிரித்தாள், "மீ டூ.." என்ற இரட்டை வார்த்தையில் அருளின் மன பாரத்தை தூக்கி எறிந்தாள்.



"என் அம்மா உங்க அம்மா பத்தி ரொம்ப உயர்வா சொன்னாங்க.. உங்க பாமிலி பத்தி சொன்னங்க.." கதை சொல்வதை போல சொன்னாள். அவள் பேச்சு பதற்றமாய் இல்லாமல் இயல்பாய் இருந்தது.



"ம்ம்.." அருள் இப்பொழுது அவளிடம் பேசுவதில் ஆர்வம் காட்டினான்.



"ஆனால், கடைசி வரை உங்க பேரை மட்டும் சொல்லவே இல்ல.." சொல்லிவிட்டு அவனை நிமிர்ந்து பார்த்தாள்.



"ம்ம்.." அவள் பேசும் அழகை தன்னை மறந்து பார்த்துகொண்டிருந்த அருள்மொழிக்கு அவள் கேட்க வந்த கேள்வி புரியவில்லை. 



சற்று நேரம் நிதானித்தாள், பின் கேட்டே விட்டாள், "இல்ல.. உங்க பேர் என்னனு தெரிஞ்சிக்கலாமா.."



அப்பொழுது தான் அருளுக்கு உரைத்தது. சற்று விந்தையாகவும் இருந்தது. தன பெயர் கூட தெரியாமல் ஒருவள் தன்னை மணந்திருக்கிறாள். உள்ளுக்குள் சிரித்துக்கொண்டான். "அருள்.. அருள்மொழி" 



அவள் ஆச்சர்யமாக அவனை பார்த்தான் பின்பு மெலிதாய் சிரித்தாள். "ரொம்ப சுவாரஸ்யமா இருக்கு" என்றாள்,ஆச்சர்யம் கண்களில் நிறைந்து வழிந்தது.



ஏன் என்று அருள் கேட்கும் முன்பு அவளே பதில் சொன்னாள், "இல்ல, உங்க அம்மா பெயர் பொன்னி, உங்க தங்கை குந்தவை, நீங்க அருள்மொழி.. இதெல்லாம்.."



அவளை தொடரவிடாமல் அருள் பேசினான், "ஹ்ம்.. அம்மாக்கு பொன்னியின் செல்வன் ரொம்ப பிடிக்கும்,அதான் எங்களுக்கு இப்படி பெயர் வச்சாங்க.. ம்ம் உங்க பெயர் என்ன..??"



அத்தனை நேரம் இயல்பாய் இருந்த அவள் திடீரென்று கலவரம் ஆனாள். அவளிடம் பதில் வராதிருந்ததால் காரணம் புரியாமல் அவளை கவனிக்கலானான். அவள் தலைகவிழ்ந்திருந்தாள். கன்னத்தில் இரத்தம் பாய்ந்து சிவந்திருந்தது. வித்யாசமாய் மெலிதாய் சிரித்துகொண்டிருந்தாள். அருளுக்கு குழப்பமாய் இருந்தது. 'இது என்ன.. வெட்கபடுகிறாளோ.."



"ஹலோ .. உங்கள் பெயர் என்ன என்று கேட்டேன் " 



ஒரு சின்ன இடைவெளி விட்டு குனிந்த தலை நிமிராமல் அவள் பதில் சொன்னாள் "வானதி.."



அருள்மொழிக்கு அப்படியே பறப்பது போல தோன்றியது. இப்படி கூட நடக்குமா என்று வியந்தான்... குட் நைட் சொல்லிவிட்டு வானதி கட்டிலில் படுத்துக்கொண்டாள். அருள்மொழி பால்கனியில் உள்ள நாற்காலியில் சாய்ந்துகொண்டான்.. இரவு முழுதும் இருவரும் தூங்கவில்லை. காரணம் இருவருக்கும் தெரியவில்லை ..

4. யான் நோக்கும் காலை நிலன்நோக்கும் 

"கொடியில் காய்ந்துகொண்டிருந்த

என் சட்டையும் உன் சேலையும்

காற்றின் தயவால் உரசிக்கொண்டன..

நல்ல வேலை, உன் சேலை 

முகம் சிவந்து தலை குனிந்துகொள்ளவில்லை.."

புற்களின் மீது ஒட்டிக்கொண்ட பனித்துளிகளை கொஞ்சம் கொஞ்சமாக கரைத்து காலை பொழுது புலர்ந்துகொன்டிருந்தது. இயற்கையின் அழகினங்கள் ஒவ்வொன்றாக எழுந்துகொள்ள, கடைசியாக கண்விழித்தாள் வானதி. எழுந்து சென்று அருகில் உள்ள நிலைகண்ணாடியில் தன்னை பார்த்தாள். அவளுக்கு பின் நாற்காலியில் கால்நீட்டி படுத்து தூங்கிக்கொண்டிருந்த அருள் தெரிந்தான். மெலிதாய் அவளுள் ஒரு வெட்கம் பரவியதை உணர்ந்தாள்.

'யார் இவன்.. எங்கிருந்து வந்தான்.. எதற்காக என்னை மணந்தான், என் பெயர் கூட தெரியாமல்.. திடீரென்று மணமேடையில் தோன்றி கழுத்தில் தாலி கட்டினான், பிடித்து தான் செய்தானா இல்லை தன் அம்மாவை தவறாக பேசினார்கள் என்ற கோபத்தில் செய்தானா.. வீட்டில் பார்த்த மாப்பிள்ளை பையன் மீது ஏற்படாத ஈர்ப்பு இவனிடம் மட்டும் ஏன்.. உண்மையில் இவனுக்கும் எனக்கும் மணமாகி விட்டதா.. இவனோடு தான் என் வாழ்க்கையா.. என்னை நன்றாக பார்த்துகொள்வானா.. முதலில் இவன் முழு மனதோடு என்னை எற்றுகொள்வானா...' வானதி பல்வேறு குழப்பமான சிந்தனைகளுக்குள் நடுவில் இருந்தாள்.

அருள் பால்கனியில் படுத்திருந்தான். மேலே ஏறிய சூரிய கதிர்கள் அவன் முகத்தில் லேசாக அடிக்க ஆரம்பித்தன. அருள் புரண்டு படுத்துகொண்டான். வானதிக்கு அவனை நிதானமாய் பார்ப்பதற்கு ஒரு வாய்ப்பு கிடைத்தது. பார்த்தாள்..

ஒருக்களித்து படுத்துக்கொண்டு கைகளை தலைக்கு அடியில் வைத்து அருள் தூங்கிகொண்டிருந்தான். அடர்த்தியான கேசம், கசங்கி களைந்து அதிலும் கூட கலையாய் இருந்தான். மாநிறமாய் இருந்தான், சுருக்கமோ கோடுகளோ இல்லாத அகலமான நெற்றி. நேற்று அவள் பாட்டி அவனுக்கு வைத்துவிட்ட சந்தனம் கொஞ்சம் உதிர்ந்து சிறு கீற்றாக அவன் நெற்றியில் மிச்சம் ஒட்டிக்கொண்டிருந்தது. ஒடுக்கு விழாமல் அதிகம் சதை போடாமல் கன்னங்கள், லேசாய் சிவந்த மெல்லிய உதடுகள். சற்றே சதுரமான முகத்தின் கூரை கீழே இறங்கும் தாடை, அதன் நடுவே சின்னதாய் ஒரு குழி. அருளின் பெரிய மூக்கை பார்த்து எதோடு ஒப்புமை படுத்தலாம் என்று யோசித்தாள். இவன் நன்றாக நம்மோடு பேச ஆரமித்தால் 'பீரங்கி மூக்கு' என்று கிண்டல் செய்யலாம் என மனதில் குறித்துகொண்டால். மெலிதாக சுவாசித்துகொண்டிருந்ததில் அகலமான அவன் மார்பு சீராக ஏறி இறங்கிக்கொண்டிருந்தது. கண்டிப்பாக எந்த பெண்ணுக்கும் இவனை காணப்பிடிக்கும். வானதிக்கும் பிடித்திருந்தது.

'ம்ம்.. அழகாய் தான் இருக்கிறான்.. கண்ணியாமாக நடந்துகொள்கிறான் "

மறுபடியும் அருளிடம் ஒரு அசைவு தெரிய வானதி சட்டென்று பார்வையை திருப்பிகொண்டாள். கண்விழித்து அருள் மெதுவாக எழுந்து நாற்காலியில் அமர்நதுகொண்டான். வானதியை பார்த்து சிரிக்கலாமா வேண்டாமா என மனதுக்குள் பட்டிமன்றம் நடத்திகொண்டிருந்தான். அவனுள் இருந்த சாலமன் பாப்பையா சிரிக்கலாம் என்று தீர்ப்பு அளித்தபோது அவள் நகர்ந்திருந்தாள்.

அந்த அறையின் ஓரத்தில் இருந்த குளியலறைக்குள் நுழைந்தாள் , நெற்றிசுட்டியை அகற்றிவிட்டு முகம் கழுவிக்கொண்டாள். அறையை விட்டு வெளியே வந்தபோது அவளுடைய பாட்டி வந்து வானதியை அணைத்துக்கொண்டாள். அவள் நெற்றியில் முத்தமிட்டுவிட்டு பார்வையால் அவளை ஆராய அரமித்தாள்.

"ம்ம்.. பொட்ட காணும், கண்ல மையெல்லாம் கலைஞ்சிருக்கு.. கண்ணு அப்டியே செவந்திருக்கு.. ராத்திரி தூங்கலையா கண்ணு.." என்று கேலியாக சீண்டினாள்

வானதிக்கு எரிச்சலாக வந்தது. இந்த பாட்டி ஏன் இப்படி பழைய காலத்து படத்தில் வரும் கதாநாயகியின் தோழி போல வசனம் பேசுகிறாள். அதற்குள்ளாக வானதியின் தங்கையும் அவள் வயது பெண்களும் வந்து சூழ்ந்துகொண்டார்கள். பாட்டி ஏதோ பெரியதொரு ஜோக்கை சொல்லிவிட்டது போல பொக்கை வாயில் பெரிதாய் சிரித்தாள். 

"சேலை மட்டும் கசங்காம இருக்கேடி.. என்ன சேதி" பாட்டி இன்றைக்கு ஒரு முடிவோடு தான் இருந்தாள். வானதியின் கையை கெட்டியாக பிடித்து கொண்டு அவளை கிள்ளினாள்.

"மொக்க போடாத பாட்டி", என்று சொல்லிவிட்டு நகரலாம் போலிருந்தது. என்ன இருந்தாலும் என் அன்பு பாட்டி தானே இவள். "அயர்ன் பண்ணிட்டேன் பாட்டி" என்று சொல்லிவிட்டு கிடைத்த இடைவெளியில் புகுந்து தப்பித்தாள். 

இதையெல்லாம் உள்ளே இருந்து கேட்டுக்கொண்டிருந்த அருள் கிலியானான். ஐயோ இந்த பாட்டி நேற்றைக்கே நக்கலை சிரித்ததே.. இப்பொழுது வெளிய போனால் என்னவெல்லாம் கேட்டு வைக்குமோ என்று அப்படியே அமர்ந்துக்கொண்டான். செல் போனை எடுத்துப்பார்த்தான், அதில் சுத்தமாக சார்ஜ் இல்லை. முதலில் இங்கிருந்து வீட்டுக்கு போகவேண்டும் என நினைத்துக்கொண்டான்.

வெளிய வந்த வானதி நேராக சமையலறைக்குள் நுழைந்தாள். வசந்தி பால் பாக்கெட் ஒன்றை எடுத்து அதன் முனைய நறுக்க கத்திரிக்கோலை தேடிக்கொண்டிருந்தாள். அம்மாவின் கையிலிருந்த பாக்கெட்டை வாங்கி பல்லால் கடித்து கிழித்து மீண்டும் அவளிடம் கொடுத்துவிட்டு புன்னகைத்தாள்.

"வானதி.."

"ம்ம்.."

"உனக்கு கல்யாணம் ஆயிடுச்சு.." ஏதோ வானதிக்கு தெரியாத ஒன்றை சொல்வதை போல ரகசியாமாய் சொன்னாள். வானதிக்கு புரியவில்லை.

"ஆமாம்மா.. என்ன சொல்ல வர.."

"அது இல்ல டி. இப்டியே சின்ன பொண்ணு மாதிரி பல்லால கடிச்சு பால் கவர பிரிக்கிரியேடி.." அந்த பாலை ஒரு பாத்திரத்தில் ஊற்ற ஆரம்பித்தாள்.

'உனக்கு கவர பிரிச்சிகுடுத்தேன் ல. என்ன சொல்லணும்' வானதி நினைத்தாலே தவிர சொல்லவில்லை.

பாலை ஊற்றிவிட்டு வானதியின் அருகில் வந்தாள். "உனக்கு ஒன்னும் வருத்தம் இல்லையே.."

வானதி பேசவில்லை. எங்கோ பார்க்க ஆரம்பித்தாள். வசந்திக்கு கவலையாய் இருந்தது. கல்யாணம் இப்போதைக்கு வேண்டாம் என்று எவ்வளவோ கேட்டு பார்த்தாள் வானதி. வானதியின் அப்பா அவளை நச்சரித்துகொன்டே இருந்ததில், 'கல்யாணாம் தானே, சரி பண்ணிக்கொள்கிறேன் யாரை வேண்டுமானாலும் பாருங்கள்' என்று சொல்லிவிட்டாள். தப்பான ஒரு இடத்தில் சம்பந்தம் வைத்து விட்டோமோ என்று பிறகு வசந்தி கவலைபட்டுக்கொண்டிருந்தாள். இன்னார்ற்கு இன்னார் என்பது ஒரு வேலை எழுதி வைக்கப்பட்டதோ. வானதிக்கும் கவலையாகி விட்டது.தாயின் உள்ளங்கையினை அழுத்தமாய் பற்றிக்கொண்டாள். 

"வருத்தம் இல்ல மா”. 

கொஞ்சம் மன பாரம் குறைந்தது போல் இருந்தது. ஆனால் வசந்தி அத்தோடு விடவில்லை, "உனக்கு பிடிச்சிருக்கா.."

வானதி சட்டென்று திரும்பிக்கொண்டாள். அவளுக்கே தெரியாமல் அவளிடம் ஒரு புன்னகை எழும்ப இதழோரம் அதை மறைத்துகொண்டாள். 

வசந்தியின் கை பேசி குறையொன்றுமில்லை என்று ஒலிக்க ஆரமித்தது. வசந்தி எடுக்கும்முன் அதை எட்டி எடுத்த வானதி திரையில் தெரிந்த பெயரை பார்த்ததும் அதே வேகத்தில் வசந்தியின் கையில் திணித்தாள். புன்னகைத்துவிட்டு வானதியின் தலையில் செல்லமாய் தட்டினாள். பின்பு பேச ஆரமித்தாள்.

"சொல்லு பொன்னி.." ஆம், பொன்னி தான் மறுமுனையில் இருந்தது.

"...."

"சரி பொன்னி.."

".."

"இதோ இங்க தான் இருக்கா.. குடுக்றேன்.." வானதி ஜாடையில் வேண்டாம் வேண்டாம் சொல்லியதை கொஞ்சம் கூட கண்டுகொள்ளாமல் அவள் கையில் கைபேசியை திணித்துவிட்டு வெளியே போனால் வசந்தி. 

"ஹலோ.."

"வானதி.. எப்படி மா இருக்க.."

"ஆங்.. நல்லார்க்கேன் மா.."

வானதி அம்மா என்று அழைத்ததும் எதிர் முனையில் இருந்த பொன்னி நெகிழ்ந்துவிட்டாள். பேசிய முதல் வார்த்தையிலே வானதியை பற்றி ஒரு முடிவுக்கு வந்துவிட்டாள். இந்த வீட்டிற்காகவே, நம் அருள்மொழிக்க்காகவே பிறந்த வானதி இவள். 

"நல்லது மா. நாங்க மதியம் வரோம்.. "

"சரிங்க மா.."

"உன்ன வீட்டுக்கு கூப்பிட்டு போறோம் மா.."

வானதிக்கு ஏனோ போல இருந்தது. அவ்வளுதானா.. இனி இந்த வீட்டில் நான் இல்லையா.. இன்றே கிளம்பத்தான் வேண்டுமா..

"வானதி.."

"சரிங்க மா.." 

"அவன் என்ன எந்திரிச்சிட்டானா.. நீ என்ன மா பண்ற.."

திடீரென்று பொன்னி கேட்டதும் என்ன சொல்வதென்று தெரியாமல் அங்குமிங்கும் பார்த்ததாள். பாத்திரத்தில் இருந்த பாலை பார்த்துவிட்டு, " டீ போட்டுகிற்றுக்கேன்" என்றாள்.

"சரி சரி மா. அருளுக்கு இஞ்சி ஏலக்காய் போட்ட டீ னா ரொம்ப பிடிக்கும்.."

"அப்டியே செஞ்சிடறேன் மா.."

"சக்கரை நிறையா போடுமா.. இல்லனா சாப்பிட மாட்டான். நீ போட்ட எப்படி இருந்தாலும் அவன் சாப்பிடுவான்.. "

வானதி சிரித்தாள்.. 

"சரி மா.. நாங்க மதியம் வரோம்.. வச்சிடவா.."

"சரிங்க மா.." கை பேசியை வைத்துவிட்டு அலமாரியை துழாவினாள். நிறைய சர்க்கரை, இஞ்சி, ஏலக்காய். பொன்னி சொன்னதை தனக்குள் மீண்டும் சொல்லிகொண்டாள்.

உள்ளே வந்த வசந்தியோ பதறினாள்.. "என்னடி பண்ற.."

"பார்த்தா எப்படி தெரியுதாம்.. டீ போடப்போறேன்"

"ஏன் டீ இந்த விஷபரிச்சை உனக்கு சுடு தண்ணி கூட வைக்க தெரியாதேடீ.."

வானதி அம்மாவை முறைத்தாள். அவளுக்கும் சமயலறைக்கும் வெகு தூரம் தான். ஆனால் அருள்மொழிக்கு இஞ்சி டீ பிடிக்கும் என்று தெரிந்த பின் அவளால் சும்மா இருக்கமுடியவில்லையே.. 

"சரி நீ நிறைய இஞ்சி ஏலக்காய் போட்டு டீ செஞ்சு வை.. நான் குளிச்சிட்டு வந்துடறேன்" என்று அவசரமாக குளியலறைக்கு பறந்தாள். விடுவிடுவென குளித்துவிட்டாள். தலையை லேசாக உதறி துண்டை கூந்தலோடு சுற்றி முடிந்தாள். மஞ்சள் பச்சை நிறத்தில் புடவையை எடுத்துகொண்டு வசந்தியை அழைத்தாள்.

"என்ன டீ. அதுக்குள்ள குளிச்சிட்டியா.."

"ம்ம்.. ம்ம்.. இந்த புடவைய கட்டிவிடு சீக்ரம்.."

கவலையான முகத்தோடு அவளை பார்த்துகொண்டு அவளுக்கு புடவையை அணிவித்தாள். குங்குமத்தை எடுத்து நெற்றியில் வைத்துவிட்டாள். வாடிய அவள் முகத்தை பார்த்துவிட்ட வானதி காரணம் கேட்டாள்.

"என்ன பொண்ணு மா நீ. உனக்கு தனியா எதுமே செய்ய தெரில. சமையல் பழக்கம் இல்ல, புடவை கட்டிக்க தெரியல.. இணைக்கு புருஷன் வீட்டுக்கு போயி அங்க தனியா என்னபண்ண போறியோ தெரியலே"

வானதிக்கு கண் கலங்கியது. இன்று வரை இந்த வீட்டின் இளவரசியாக இருந்து விட்டாள். அவள் தந்தை அவளை சின்னோதொரு வேலை கூட செய்யவிட்டது இல்லை. படிப்பு முடிந்ததும் சென்னையில் வேலை செய்ய போனால் வானதி, அங்கும் தோழிகளோடு விடுதியிலே தங்கியதில் சமயர்கட்டிற்கும் வானதிக்கும் இருந்த கொஞ்ச நஞ்ச உறவும் அறுந்தே இருந்தது. வானதிக்கு ஒரு பக்கம் அழுகையாக வந்தது, ஒரு பக்கம் பயமாகவும் இருந்தது. வேலைக்கு போகவேண்டாம் என்று சொல்லிவிடுவார்களோ..

"அம்மா"

"என்ன வானதி"

"வேலைக்கு போகவேணாம்னு சொல்லிட்டா என்ன மா பண்றது.."

"போகாத.."

வானதி சோர்ந்துபோனால். ஆதரவாய் அவளை அணைத்துகொண்டாள் வசந்தி, "நீ கவலை படவேண்டாம். உன் விருப்பத்துக்கு அந்த குடும்பத்தில கண்டிப்பா ஆதரவு இருக்கும். எனக்கு பொன்னிய முப்பது வருஷமா தெரியும். நீ பார்க்க தான போற.." அவளை தட்டிகொடுத்தாள். "டீ வடிகட்டி வச்சுர்கேன். சக்கரை போட்டுக்கோ உங்க ரெண்டு பேர்க்கு மட்டும். முழு டீ ல சர்க்கரைய கொட்டிடாத.."

தொலைந்து போன உற்சாகம் மீண்டும் வந்தவளாய் சமையலறைக்குள் விரைந்தாள். ஏலக்காய் இஞ்சி வாசனை ஆளை தூக்கிப்போடும் அளவிற்கு வீசியது. இருப்பதிலே அழகான பீங்கன் கோப்பையில் டீ ஊற்றினால். சர்க்கரை டப்பாவை தேடி எடுத்து அதில் கலந்தாள். தனக்கு இரண்டு கரண்டி, அருளுக்கு நான்கு கரண்டி என கணக்கு பார்த்து கலந்தாள். அழகிய வேலைபாடு இருந்த ஒரு தட்டில் பிஸ்கட்டுகளை எடுத்து வைத்தாள். ஆர்வத்திலும் பதட்டத்திலும் அவள் பம்பரமாய் சுற்ற கடைசியில் சர்க்கரை டப்பாவை கீழே தள்ளியும் விட்டாள்.

எடுத்துவைக்க வேண்டுமே என்ற பொறுப்பு ஒரு பக்கம் இழுத்து நிறுத்தினாலும், அவனை பார்க்கலாமே என்ற ஆசை நெட்டித்தல்ல தட்டில் தேநீர் கோப்பைகளை வைத்து அருள் இருந்த அறைக்குள் விரைந்தாள்.

அருளின் நிலைமை தன் பரிதாபம். வெளியே வருவதற்கு பயந்து கொண்டு உள்ளேயே சுற்றிகொண்டிருந்தான். வானதி உள்ளே வந்ததும் அவள் கையில் இருந்த கோப்பையை வாங்கிக்கொண்டு அவளை பார்த்து புன்னகைத்தான். அவன் கெட்ட நேரம் வானதி தலைகுனிந்து கொண்டிருந்தாள். இருவரும் நாற்காலியில் அமர்ந்தனர். வாசனையும் ஆவியும் காற்றில் பறக்க சூடான தேனீர் கோப்பையை எடுத்து நீட்டினாள்.

"தேங்க்ஸ்" என்று சொல்லி வாங்கிக்கொண்டான் அருள். அவன் கூறிய தேங்க்ஸ் அவன் காதில் கூட விழ வில்லை.

"நீங்க எங்க வொர்க் பண்றிங்க..??"

"உங்க ஹாபிஸ்லாம் என்ன..??"

"உங்க அம்மா போன் பண்ணிருந்தாங்க..."

யோசித்தாளே தவிர அவள் வாய் திறந்து கேட்கவில்லை. அருளும் எங்கோ பார்த்துகொண்டு டீ குடித்துகொண்டிருந்தான். இவள் பக்கம் திரும்பினால் உடனே இவளும் குனிந்துகொண்டாள். ஒவ்வொரு முறை அவன் பார்க்கும் போதும் கன்னத்தில் ரத்தம் பாய்வதை வானதி உணர்ந்தாள். "யான் நோக்கும் காலை நிலன்நோக்கும் .." என்று வள்ளுவர் இதை தான் எழுதினாரோ. இந்த காலகட்டத்தில் பிறந்து, துணிவான பெண் என்று அனைவராலும் சொல்லப்படும் நானே இப்படி அவன் பார்வையை சந்திக்க முடியாமல் தடுமாருகின்றேனே, வாசுகியின் நிலைமையை கேட்கவா வேண்டும். அவள் சிந்தனைகளை கலைக்கும்வண்ணம் வசந்தி குரல் குடுத்தாள்.

"வானதி... மாப்பிள்ளைய குளிக்க சொல்லுமா.. சாப்பிடலாமில்ல.."

அவள் சொல்லவில்லை. எழுந்து சென்று தன அலமாரியில் இருந்த துண்டை கொண்டு வந்து அவன் முன் நீட்டினாள். அதை ஜாக்கிரதையாக வாங்கிகொண்டு அருள் எழுந்து நடந்தான்..

ச்ச.. இப்படிதான் ஒன்றும் பேசாமல் இருப்பேனா.. வானதி தன்னை தானே நொந்துகொண்டாள். என்ன நினைத்தானோ தெரியவில்லை, அருள் திரும்பி வானதியை பார்த்தான். எதிர்பார்காத வானதிக்கு தரை சட்டென்று விலகுவது போல் இருந்தது.

"ஏதும் கேட்டிங்களா.." 

"வந்து.. டீ நல்லாருக்கா.." ஒரே ஒரு நொடி வந்த தைரியத்தை கெட்டியாக பற்றிக்கொண்டு பேசிவிட்டாள்.

அருள் இமைகளை லேசாக மூடி ஒரு புன்னகையை உதிர்த்தான். வசீகரமாய் இருந்தது. "நல்லா இருந்துச்சு.."

வானதி அப்படியே பறந்தாள். பெருமை பொங்க கூறினாள், "உங்களுக்காக ஸ்பெஷலா நானே போட்டேன்.." அடுத்த கணம் அவளே வியந்தாள். நானா இப்படி பேசுகிறேன். ரொம்ப வழிகிறேனோ..

அருள் மீண்டும் அந்த புன்னகையை புரிந்துவிட்டு குளியல் அறைக்குள் நுழைந்தான். அவனையே பார்த்துக்கொண்டிருந்தாள் வானதி. இவனை பிடித்திரிக்கிறது தான், இவன் என் கணவன் தானே, இவனிடம் பேச என் இப்படி தயங்குகிறேன்.. இவன் ஒரு பார்வையை எதிர்கொள்வதற்குள் உயிர் போயி உயிர் வருகிறதே.. ஹ்ம்ம்.. ஒரு பிஸ்கட்டை எடுத்து நுனி பல்லில் கடித்துவிட்டு அவளுக்கான தேனீர் கோப்பையை எடுத்தாள்.

"நல்லா இருந்துச்சு.." அருள் கூறிவிட்டு சென்றது வானதிக்கு மீண்டும் மீண்டும் ஒலித்தது. தேநீர் ஒரு வாய் குடித்தவள் அடுத்த நொடியே அதை துப்பினாள். ஐயோ என்ன இது..!!

அதே நேரம் சமையல் அறையில் இருந்த அவள் அம்மா குரல் கொடுத்தாள்.. "யார் இந்த உப்பு டப்பாவை கீழ கொட்டினது.."

5. அவன் நான்தான்..

"அழகாய் இருக்கிறாய் பயமாயிருக்கிறது 

என்று சீண்டினேன் 

எனக்கு கொஞ்சம் கூட பயமில்லை 

என்று வாயடைத்துவிட்டாய்..

அடி.. வாயாடிப் பெண்ணே !"

வானதி நெளிந்துக்கொண்டிருந்தாள்.. இன்னும் சற்று நேரத்தில் அருள் வெளியே வருவான். அவன் என்ன சொல்வானோ என்று வியர்த்துக்கொண்டிருந்தாள். 'அடிப்பாவி அம்மா, சர்க்கரையை தானே அந்த டப்பாவில் கொட்டி வைப்பாய், யார் உன்னை மாற்றி அதில் உப்பு வைக்கசொன்னது' மனதில் வசந்தியை திட்டிக்கொண்டிருந்தாள். வசந்தி என்ன செய்வாள். நீயாவது ஒரு வாய் குடித்து பார்த்திருக்கவேண்டும். உனக்கென்ன அவ்வளவு அவசரம் என்று அவள் உள்மனது அவளையும் திட்டிக்கொண்டிருந்தது. என்ன கரணம் சொல்லி சமாளிக்கலாம் என்று யோசிப்பதற்குள் அருள் வெளியே வந்து விட்டான். உதட்டில் அதே புன்னகையை அணிந்திருந்தான்.

"சாரி.. இப்போ தான் கவனிச்சேன்" தன் பெரிய பெரிய கண்களில் அப்பாவித்தனத்தை ஒட்டிக்கொண்டு தடுமாறி தடுமாறி கூறினாள்

அருள் பதில் சொல்லவில்லை.

மீண்டும் அதே புன்னகை. "வேணும்னு செஞ்சிருக்கமாட்டிங்கனு தெரியும், விடுங்க.. ஏன் இதுக்கெல்லாம் சாரி"

வானதிக்கு இது சமாதானமாய் படவில்லை. "இல்ல.. FIRST IMPRESSION IS BEST tனு சொல்வாங்க. இப்படி லூசு தனமா பண்ணிட்டேன்.."

"பரவாயில்லை விடுங்க. ஏன் பிரெண்ட்ஸ்லாம் கல்யாணத்துக்கு அப்புறம் வாழ்கை உப்பு சப்பில்லாம போயிடும்னு சொல்லுவாங்க. அது இப்போ பொய்யாகிடுச்சி இல்லையா..?"

வானதிக்கு அவன் கிண்டல் செய்வது சுத்தமாக புரியவில்லை, "ஆமாம் ஆமாம்" என்று தலையை ஆட்டினாள். பிறகு தான் புரிந்துகொண்டாள் அருள் தன்னை நன்றாக ஓட்டிவிட்டான் என்று. 'நல்லா சிரிச்சு பேசி இப்படி காலை வாருகிறாயா..?? உன்னை.....' என்று உள்ளுக்குள் சொல்லிக்கொண்டு அவன் பின்னே நின்று கொண்டிருந்த வானதி அவனை அடிப்பது போல சைகை செய்தாள். நம் வானதிக்கு தான் இன்று ராசி பலனில் ஏமாற்றம் என்று எழுதியிருக்கிறதே. அருள் முன் இருந்த கண்ணாடியில் அது தெளிவாக இருவருக்குமே தெரிந்தது. வானதி தலையில் அடித்துக்கொண்டு நொந்துபோனாள்.

"வானதி மாப்பிள்ளையை கூட்டிட்டு வாமா.. சாப்பிடலாம்" என்று அப்போதைக்கு வானதியை பாட்டி காப்பாற்றினாள். 

அன்று முழுவதும் அருளின் முன்பு நிற்காமல் வானதி பார்த்துக்கொண்டாள். மதியம் பொன்னி, குந்தவை அவர்களுடைய உறவினர்களோடு வந்திருந்தாள். குந்தவைக்கு வானதியை மிகவும் பிடித்திருந்தது. இருவரும் கொஞ்ச நேரத்திலே ராசியாகி போனார்கள். மாலை வானதி கணவன் வீட்டிற்க்கு புறப்பட்டாள். 

"நீங்க சென்னை போயிட்டு தகவல் குடுங்க மாப்பிள்ளை. நாங்க இந்த சீர் லாம் அனுப்பி வைக்கறோம். இந்த கார் இப்பவே எடுத்து போயிடுங்க" சாவியை நீட்டினார் வானதியின் அப்பா.

அருள் பொன்னியை பார்த்தான். பொன்னியின் கண்களுக்கு அருளில் உள்ளத்தில் ஓடியது தெளிவாக புரிந்தது. ஒரு புன்னகையோடு தன் அனுமதியை கொடுத்தாள்.

"தப்பா எடுத்துகாதிங்க மாமா.. இதெல்லாம் வேண்டாம்" அருள் பணிவாக மறுத்தான். வசந்தி இதை எதிர்ப்பார்த்தாள், அருள்மொழி பொன்னியின் செல்வனாயிற்றே. ஆனால் மற்றவர்களால் ஏற்றுக்கொள்ள முடியவில்லை.

"அது எப்படி தம்பி, எங்க வீட்டு பொண்ண வெறும் கையோட அனுப்புவோமா..??"

"இது போதல நினைக்கறிங்களா.. வேற ஏதும் எதிர்பார்கிரிங்களா..??"

வானதியின் உறவினர்கள் அருளை சூழ்ந்துகொண்டு கேள்விகளால் துளைக்க ஆரம்பித்தனர்.

"ஏன் பா இப்படி ஒன்னும் தராம எங்க பொண்ணுக்கு கல்யாணம் பண்ணி வச்ச எங்க சொந்தக்காரங்க லாம் எங்கள என்ன சொல்வாங்க.." ஒரு பெரியவர் தன் மீசையை முறுக்கிக்கொண்டு வசனம் பேச அருள் கோபமானான்.

"இது தாங்க.. உங்க பிரச்சனையே.. கல்யாணம் ரெண்டு பேர் வாழ்க்கையோட ஆரம்பம். அதை அந்த ரெண்டு பேர் முடிவு பண்ணாலே போதும். ஆனா நீங்க உங்க வீட்டு கல்யாணத்த, உங்க பெருமைய காட்ற ஒரு கருவியா, உங்க ஸ்டேட்ஸ காட்றதுக்கு ஒரு சந்தர்ப்பமா யூஸ் பண்ணிக்ரிங்க. உங்க பொண்ணுக்கு நீங்க பண்ணனும்னு ஆசை படரிங்க சரி, அதுல ஏன் உங்க சொந்தக்காரங்க அபிப்ராயத்த எதிர்பார்க்கரிங்க.. அவன் பொண்ணு கல்யனுத்துக்கு இவ்வளோ செலவு பண்ணான் பா.. இப்டி ஒரு நாள் உங்க சொந்தக்காரங்க சொல்லணும், அந்த ஒரு நாளுக்காக நீங்க கடன் வாங்கி பல வருஷம் கஷ்டபடுவிங்கலா..??"

பெரியவர் அமைதியாய் இருந்தார். 

இப்படி கூட இருப்பர்களா என்று வானதி அதிசயித்தாள்.. "ஒரு கார் , அறுபது பவுன் நகை, அப்புறம் வீட்டுக்கு தேவையான சாமான்.. இப்போதிக்கு இவ்ளோ, அப்புறம் ரொக்கம எவ்வளோ தரனும் னு நாங்க கலந்து பேசிட்டு சொல்றோம்.. நிச்சயதார்த்த செலவு, கல்யாண செலவு உங்களுது.. " ஜம்பமாக பேசிய ராக்கம்மா வானதியின் கண்களுக்கு வந்தாள். 

'ச்சே என்ன பெண் அவள், என் அருள்மொழிக்கு முன் அவளெல்லாம் ஒன்றுமே இல்லை' வானதி நினைத்துக்கொண்டாள். என் அருள்மொழி என்று நினைத்தோம் என்பதை அவள் உணர்ந்தபோது சிலிர்த்தாள். இவனை நினைத்தாலே இனிக்கிறதே. 

என்ன தான் அருள்மொழி கூறியதில் ஞாயம் இருந்தாலும் வசந்திக்கு மனம் கேட்கவில்லை. "நீயாவது சொல்லக்கூடாதா பொன்னி" என்று அவளிடம் கேட்டாள்.

பொன்னி சிரித்தாள், "நான் நினைத்ததை தான் அருள் சொன்னான். தவிர அவன் ஏதும் தப்பா சொல்லலையே.." 

ஒரு வழியாக வானதியை மட்டுமே அந்த வீட்டில் இருந்த எடுத்துக்கொண்டு செம்மங்களம் வந்து சேர்ந்தனர். குந்தவை ஆரத்தி எடுக்க, அந்த வீட்டின் இரண்டாவது மருமகள் வீட்டில் வலது கால் எடுத்துவைத்து விளக்கேற்றினாள். 

அருள்மொழியின் கண்களில் படாதவாறு வானதியும் அன்று முழுதும் தப்பித்துக்கொண்டே இருந்தாள். அருள் சற்று நேரத்தில் பிரச்சனையை ஆரம்பித்தான். இன்னும் ஒரு வாரம் லீவ் போடும்படி பொன்னி சொன்னாள். அருள்மொழியோ தான் இன்றே சென்னை கிளம்பியாக வேண்டும் என்று ஒற்றை காலில் நிற்க ஆரம்பித்தான்.

"கொஞ்சமாது புதுசா கல்யாணம் ஆனவன் மாதிரி நடந்துக்கோ டா. இன்னும் ஒரு வாரம் லீவ் சொல்லு ஆபிஸ்ல. சொந்தக்காரங்கலாம் போன் மேல போன் போட்டபடி இருக்காங்க. எல்லாரோட வீட்டுக்கும் போகணும். வழக்கம் னு ஒன்னு இருக்கு அது தெரியுமா உனக்கு" பொன்னி மூச்சிவிடாமல் பேசி முடித்தாள்.

"பாஸ் னு ஒருத்தர் இருக்காரு. அப்ரைசல் னு ஒன்னு இருக்கு. அது தெரியுமா மா உனக்கு ..?' எரிச்சலோடு கேட்ட அருள்மொழியை ஒன்றும் புரியாமல் பார்த்தாள். பின்பு வானதியை பார்த்தாள்.

"ஆறு மாசத்துக்கு ஒரு தடவை நாம எப்படி வேலை செஞ்சிருக்கோம் னு பாத்து அதுக்கு மார்க் மாதிரி போடுவாங்க மா. அதுக்கு பேர் தான் அப்ரைசல். அது முக்கியமானது தான்." வானதி ஒரே நாளில் பொன்னியோடு ராசி ஆகிப்போனாள். அம்மா என்றே கூப்பிட்டாள்.

'பார்த்தாயா என் மருமகளை..' என்பது போல அருளை ஒரு பார்வை பார்த்தாள். அருள் ஒன்றும் சொல்லாமள் தன் அறைக்குள் சென்றான். "நீ வாம்மா" என்று வாஞ்சையுடன் வானதியை அணைத்துக்கொண்டு சமையலறைக்குள் நுழைந்தாள் பொன்னி.ஆனால் அருள் விடவில்லை. காரணம் பலவற்றை அடுக்கி, சென்னை செல்வதற்கு டிக்கட்டையும் புக் செய்துவிட்டான். ஆம் வானதியோடு தான்.

வானதிக்கு கொண்டாட்டமாக இருந்தது. 2 மணி நேரம் பயணம், இவனோடு நெருக்கமாக அமர்ந்து பேருந்தில் செல்லப்போகிறோம். இவனை பற்றி நன்றாக தெரிந்து கொள்ளவேண்டும் என்று நினைத்துக்கொண்டாள். "அடுத்த வாரம் வந்துடுங்க அண்ணி" என்று குந்தவை ஒரு முத்தத்தையும் அவளோடு அனுப்பி வைத்தாள்

என்னென்ன பேசலாம் என்று மனதில் பட்டியல் போட்டுகொண்டு, எப்படி பேசுவது என்று ஒத்திகை கூட பார்த்து வைத்திருந்தாள் வானதி. எல்லாம் அருள் அவள் அருகில் உட்கார்ந்ததும் மறந்து போனது. பயணத்தின் முதல் ஒரு மணி நேரம் இருவருமே ஏதும் பேசவில்லை. சென்னை நெடுஞ்சாலையின் ஓரத்தில் ஒரு கடையில் பேருந்தை நிறுத்தினர்.வெளியில் சிறுவன் ஒருவன் டீ விற்றுக்கொண்டிருந்தான். அவனை பார்த்து இருவரும் ஒரே நேரத்தில் சிரித்தனர். வானதி சிரித்து முடித்ததும் அருள்மொழி மீண்டும் சிரித்தான். 

வானதி கெஞ்சலான மொழியில் கேட்டாள், "கிண்டல் பண்ணாதிங்க ப்ளீஸ்.."

அருள் சிரித்தான், "ஐயோ நான் கிண்டல்லாம் பன்னலங்க. சரி விடுங்க.. உங்கள பத்தி சொல்லுங்களேன்.."

வானதிக்கு வெட்கம் தொண்டையை அடைத்துக்கொண்டு பேச்சை தடுத்து நிறுத்தியது..

'ஐயோ இப்படி திடீரென்று கேட்கிறான். ஏதேதோ ஒத்திகை பார்த்தோம் இதை மறந்துவிட்டோமே.."

அவள் ஒன்னும் பேசாமலிருப்பதை கண்டு அருளே தொடர்ந்தான். " நான் கொஞ்சம் கூட எதிர்பார்களை, இப்படி ஒரு பொண்ண கல்யாணம் பண்ணிக்கிட்டு இணைக்கு இந்த பஸ் ல சென்னை போவேன்னு.."

வானதி சிரித்துகொண்டாள். அவள் மட்டும் எதிர்ப்பர்த்தால என்ன..

"அப்பரைசல் பத்திலாம் பேசறிங்க.. IT பத்திலாம் தெரியுமா.."

"ஐயோ,, நானும் வொர்க் பண்றேன்.." வானதி சினுங்கிகொன்டே சொன்னாள். என்னை பார்த்தால் எப்படி தெரியுது இவனுக்கு.. 

"எங்க வொர்க் பண்றிங்க.." உலகத்திலே தன மனைவியிடம் எங்கே வேலை செய்கிறாய் என்று கேட்கும் கணவன் இவனாகத்தான் இருந்திருப்பான்.

வானதிக்கு புதுமையாக இருந்தது. "TCS , சிறுசேரி ல இருக்கேன். அங்கே வேளைக்கு சேர்ந்து ஒரு வருஷம் ஆகப்போகுது.."

அருள் வானதியை ஆச்சர்யமாக பார்த்தான்.. "சிறுசேரில எங்க..??"

"உங்களுக்கு எப்படி சொன்ன புரியும்..." லேசாக கண்மூடி யோசித்தால்.. "சிறுசேரியில் எங்க ஆபிஸ் பில்டிங் ரொம்ப பெருசு. பட்டாம்பூச்சி மாதிரி பெரிய பெரிய பில்டிங் 6 இருக்கும். அது ஒவ்வொன்னும் EB னு சொல்வாங்க . நான் EB3 ல இருக்கேன் செவன்த் floor ". உற்சாகமாக பேச ஆரம்பித்தாள். அவளின் தயக்கம் கொஞ்ச கொஞ்சமாய் மறைய ஆரம்பித்திருந்தது.

"ஓரளவுக்கு ஒத்துபோகலாம். ஆனா இது அநியாயம்.." அருள் அதிர்ச்சியான பார்வையோடு அவளை பார்த்தான். வானதிக்கு ஒன்றும் புரியவில்லை. ஏன் என்ற கேள்வியை கண் கொண்டு கேட்டாள்.

"வானதி நானும் TCS தான். சிறுசேரியில் EB3 ல தான் இருக்கேன்.. " முதல்முறையாக பெயர் சொல்லி அழைக்க வானதிக்கு ஏகத்துக்கு சில்லிட்டு போனாள். அதும் இவன் நான் இருக்கும் இடத்திலே தான் இருக்கிறான். ஆச்சர்யம் பொங்கும் கண்களுடன் அவனை பார்த்தாள். 

அதன் பின் இருவரும் பேசவே இல்லை. வானதிக்குள் சொல்ல தெரியாத சந்தோஷ அலைகள் அடித்துக்கொண்டிருந்தன.. சத்ரி நேர்த்தி அருள் அதை மொத்தமாக கலைத்தான்.

"உங்களுக்கு லோகா தெரியுமா.. உங்க floor தான்" வானதிக்கு அருளின் குரலில் ஒரு இறுக்கம் தெரிந்தது..

"பாத்துருக்கேன். ரொம்ப அழகா இருப்பாங்க அவங்க தான..?" லோகாவை பற்றி ஏன் அருள் கேட்கிறான் என்பது புரியாமல் குழம்பினாள்.

"ம்ம்.. அவ தான்.."

"நான் பேசினது இல்ல.. என் பிரன்ட் அவங்களுக்கு காலேஜ் மேட்.. இப்போ கூட ரிசன்ட்டா அவங்களுக்கு கல்யாணம் ஆச்சு நினைக்கிறன்.."

"ஆமா.. நாலு மாசம் ஆகுது.." அருள் எங்கோ பார்த்துக்கொண்டு சொன்னான்..

வானதிக்கு அவளை பற்றி தெரிந்த கடைசி தகவலையும் சொன்னாள். "அந்த லோகா கூட யாரையோ ரொம்ப வருஷமா லவ் பண்ணி அப்புறம் அந்த பையன ஏமாத்திட்டாங்க.. வேற யாரையோ கல்யாணம் பண்ணிகிட்டாங்க."

அருள் அடுத்து கூறிய வார்த்தை வானதியை சுக்குநூறாய் உடைத்துப்போட்டது.. "அவன் நான் தான்"

6. விரும்புகிறேன் 

"நான் வளர்க்கும் ரோஜா செடிகளை பார்த்து 

நானே பொறாமை கொள்கிறேன்.. 

காலை எழுந்ததும், எனக்கு தேனிர் மட்டும்..

ரோஜாக்களுக்கு தண்ணீரோடு சேர்த்து முத்தமுமா ??

லோகா... மிரள வைக்கும் அழகென்றால் அது லோகா தான். அவள் கண்களுக்கு வைக்கும் மையின் கூர்மை கத்திக்கு கூட இருக்காது. அத்தனை சீக்கிரம் சிரித்து பேசமாட்டாள். ஒருவகையில் அது நல்லது தான், அவள் சிரிப்பை ஒரு முறை பார்த்தால், மீண்டும் மீண்டும் பார்க்க தூண்டும். சிவந்த இதழ்களை நீட்டி, மேல் வரிசையில் முத்தான மூன்று பற்களை காட்டி, அவள் சிரிப்பதை பார்த்துவிட்டால் எந்த ஆணுக்கும் பைத்தியம் பிடித்து விடும். நீண்ட கூந்தல், அதை குதிரைவால் போல் கட்டியிருப்பாள். மஞ்சள் நிறத்தில், நெடுநெடுவென உயரமாக இருப்பாள். அவள் சேலையிலோ சுடிதாரிலோ வந்த நாட்களை விரல் விட்டு எண்ணி விடலாம். எப்பொழுதும் ஆண்களை போல சட்டை பேன்ட் தான் அணிவாள். மனதில் இருப்பதை மறைத்து பேசாதவள். தைரியமான பெண். அவள் தன் கைப்பையை தோளில் மாட்டிக்கொண்டு நடந்து வரும்பொழுது ஒரு கர்வம் கொண்ட பேரழகு விஸ்வரூபம் எடுத்ததாய் தோன்றும். இவளை போல் ஒரு பெண் வேண்டும் என்று அவளை பார்த்து ஜோல்லாத ஆண்கள் இல்லை. இவளை போல் நாம் இல்லையே என்று சொல்லாத பெண்களும் இல்லை. நம் வானதி உட்பட.. , வானதியின் அலுவலக தோழி மாலதி அவளோடு கல்லூரியில் படித்தவள். அடிக்கடி லோகாவை பற்றி புரணி பேசுவாள். 

"லோகா இன்னைக்கு புது டிரஸ் போட்டு வந்தா பாத்தியா .. ரொம்ப தான் அலட்டிகிரா.. அவளோட ஆள் எடுத்து குடுத்தானாம்"

"லோகா ஆள் நீ பாத்துருக்கியா.. நம்ம ஆபிஸ் தான். இந்த பில்டிங் தான், நல்ல ஹைட்டா வெய்ட்டா சுப்பரா இருப்பான். செம க்ராப்"

"லோகா இன்னைக்கு லீவ் தெரியுமா. அவ ஆளுக்கு பர்த்டே வாம். சினிமா பார்க்க போறாங்களாம்"

"லோகா வீட்ல பிரச்சனையாம். அவ லவ்க்கு வீட்ல ரொம்ப ஆப்போசிஷன் போல.. சும்மா வெளில தான் சீன் போடுவா. வீட்டில அப்டியே பூனை மாதிரி அடங்கி இருப்பா. அவங்க அப்பா பாத்தா எனக்கே பயமாயிருக்கும்."

"அந்த லோகா க்கு வேற ஒரு பையனோட கல்யாணம். அஞ்சு வருஷம் இவன லவ் பண்ணி கடைசில ஏமாத்திட்டா.. எனக்கு தெரியும் இவ இப்டி தான் பண்ணுவானு.."

மாலதியின் பேச்சை வானதி அன்றெல்லாம் காதில் வாங்கியதே இல்லை. இப்பொழுது அதெல்லாம் ஒவ்வொன்றாக வானதியின் காதில் கேட்க ஆரம்பித்தது. அப்படியென்றால், அருள் ஏற்கனவே காதலித்தவனா..?? வானதிக்கு தலை சுத்தியது. அருளின் வருகை இன்பமான ஒரு அதிர்ச்சியாய் இருந்தது. இன்னும் தன் வாழ்வில் வரப்போகும் ஆச்சர்யங்களுக்கு தன்னை தயார் படுத்திகொண்டாலே தவிர இப்படி ஒரு அதிர்ச்சியை அவள் எதிர் பார்க்கவில்லை.வானதியின் வாழ்க்கையில் இதற்கு முன்பு வரை காதல் என்ற அத்தியாயமே இல்லை. அதைப்போலவே தன்னை காதலிப்பவனின் முதல் காதலாக தான் இருக்கவேண்டும் என்று ஆசைபட்டாள். அவளை பொறுத்த வரை காதல் ஒரு முறை தான் வரும். ஒரு முறை தான் வரவேண்டும்.. அதற்க்கு பெயர் தான் காதல். அவளுக்கே தெரியாமல் அவள் அருள்மொழியை காதலிக்க ஆரம்பித்தாள், ஆனால் அவன் வாழ்வில் ஏற்கனவே ஒரு காதலா ?? இரண்டாவதாக வானதிக்கு ஒரு குழப்பம். அப்படி என்றால் அருள் இன்னும் லோகாவை காதலிக்கிறானா.. தன்னை முழு மனதோடு ஏற்றுகொள்ள மாட்டானா..??

அருள்மொழி ஒரு வார்த்தை கூட பேசவில்லை. ஏதோ நினைவில் தொலைந்தவனாய் தூரத்தில் தெரிந்த மரங்களையே வெறிக்க வெறிக்க பார்த்துகொண்டிருந்தான். அந்த மரங்கள் அவன் மனதை போல பின்னோக்கி ஓடிக்கொண்டிருந்தன..

இரண்டு மணி நேர பயணத்தின் முடிவில் சென்னை வந்தது. அருள் ஒரு டாக்ஸி பிடித்து வானதியோடு திருவான்மியூரில் தான் தங்கியிருக்கும் அபார்ட்மென்ட் வந்து சேர்ந்தான். இவன் மட்டும் தான் தங்கியிருக்கிறான், வீடு குப்பை மேடாக இருக்கும், போனதும் அதை சுத்தம் செய்து அருளை இம்ப்ரெஸ் செய்ய வேண்டும் என்று முதலில் நினைத்துகொண்டிருந்தாள், நடவிலே இந்த லோகாவின் கதையை கேட்டதும் வானதிக்கு அருளின் மேல் இருந்த அபிப்ராயமும், பயம் கலந்த அன்பும், மொத்தமாக காணமல் போயிருந்தது. ஆனால் அருளின் வீடு அந்த எண்ணத்தை சற்று மாற்றியது. 

திருமணம் ஆகாத ஒரு ஆணின் வீடு என்று அதை யாருமே சொல்லமாட்டார்கள். சற்று பெரிய வீடு தான். சுத்தமாக இருந்தது. வெள்ளை நிற டைல்ஸ் போட்ட தரையோடு பெரிய ஹால். அதன் ஒரு பக்கத்தில் பால்கனி. பால்கனியின் வலது புறம சிகப்பு நிறத்தில் சின்ன பிரிட்ஜ் . அதன் மேல் ஒரு குரங்கு பொம்மை, அருகில் சிறிய வேலைப்பாடு மிக்க பெண் ஸ்டான்ட். இடது புறத்தில் ஒரு சின்ன சோபா. இரண்டு அறைகள். ஒன்றில் மட்டுமே கட்டில் இருந்தது, இரண்டு பேர் படுத்துகொள்ள தாராளமான கட்டில் தான். 

'இவன் ஒருவன் தானே இங்கு இருக்கான். அப்புறம் ஏன் இப்படி பெரிய கட்டில், அதிலே இரண்டு தலைகாணி. அப்படினா..' நினைத்து பார்க்கவே முடியவில்லை வானதிக்கு. 'ச்சே ச்சே அப்படியெல்லாம் இருக்காது' என்று சமாதானம் சொல்லிக்கொண்டாள். கட்டிலின் அருகே இருந்த ஸ்டாண்டில் கிடார் தொங்கியது. ஓ.. இன்னும் எத்தனை கலைகள் தெரியுமோ இவனுக்கு. வெளியே வந்து சமையல் அறையை பார்த்தாள். காஸ் சிலிண்டர், இண்டக்ஷன் அடுப்பு, சின்ன மிக்ஸி, வெள்ளை நிறத்தில் மைக்ரோவேவ் ஓவன், ஒரு பக்கத்தில் வரிசையை அடுக்கப்பட்ட கத்தி, கரண்டிகள். ஒரு கலைநயத்தோடு அருள் அந்த சமையல் அறையை வைத்திருந்திருக்கிறான். வானதிக்கு ஆச்சர்யமாக இருந்தது. இருந்தாலும் அருள் மீது ஏதோ ஒரு விதமான வெறுப்பு உண்டானது போல இருந்தது. 

"நீங்க குளிச்சிட்டு வந்துடுங்க. நான் ஏதும் செஞ்சு வைக்றேன்.." சொல்லி விட்டு பதிலை எதிர்பாராமல் அருள்மொழி சமையலறைக்குள் நுழைந்துகொண்டான். வானதிக்கு ஏனோ நெருடலாக இருந்தது, தன்னை ஒருமையில் கூப்பிட முடியவில்லை இவனால். அப்படியென்றால் இன்னும் அவன் மனதில் லோகா இருக்கிறாள். அப்படிப்பட்டவன் எதற்கு தன்னை கல்யாணம் செய்தான்.. மெல்ல மெல்ல அருள் மெது அவள் கொண்ட வெறுப்பு எரிய ஆரம்பித்தது. புகைச்சலோடு குளியலறைக்குள் நுழைந்தாள்.

மனதில் எறிந்த நெருப்பு ஆறும் வரை குளித்தாள் வானதி. வெளியே அருள் அவளுக்காக தோசை போட்டு வைத்திருந்தான். வானதிக்கு சாப்பிட பிடிக்கவில்லை. பேருக்கு ஒரு தோசையை சாப்பிட்டு விட்டு ஒன்றும் பேசாமல் கை கழுவிக்கொண்டாள். அருளுக்கு ஏமாற்றமாய் போனது. ஒரே ஒரு தோசை மட்டும் சாப்பிட்டு, அதுவும் ஒன்றுமே சொல்லாமல் செல்கிறாள் என்று வருத்தம். தன் பையை எடுத்துகொண்டு உள்ளே சென்ற வானதி சற்று நேரத்தில் வெளியே வந்தாள். 

"நான் உள்ள அந்த ரூம், அதை யூஸ் பண்ணிக்கலாம் இல்ல..?" அவள் குரலில் முன்பிருந்த நடுக்கமா, குழைவோ இல்லை. ஏதோ வேண்டதவரோடு பேசுவது போல இயந்திரமாய் பேசினாள்.

"ம்..: ஒற்றை வார்த்தையில் முடிதுகொண்டான். அவனுக்கு புரிந்து விட்டது, லோகாவை பற்றி கூறியதின் விளைவு இது என்று.

"வீக் எண்ட் , ஹாஸ்டல் போயிட்டு என் திங்க்ஸ் கொண்டு வந்துக்குறேன்." இந்த முறை அவள் அருளை நேரே பார்க்க கூட இல்லை..

'ம்.. சரி.. மேக் யுவர் ஸெல்ப் கம்பார்டபில்.." புன்னகையை உதிர்க்க முயன்றான்.

அருளின் அந்த வசீகர புன்னகை வானதியின் இதயத்தின் உள்ளே சென்று லேசாக அவளை நீவியது. அந்த புன்னகையை மறு கணமே சந்தேகித்தாள். "இப்படி சிரிச்சு தான அந்த லோகாவையும் மயக்கிருப்பான்.."

வானதி உள்ளே சென்று விட்டாள். அந்த வீட்டில் இத்தனை நாட்காளாக தனியாக தான் இருந்தான். ஆனால் தன் தனிமையை இப்பொழுது தான் உணர்ந்தான். 'என்ன செய்கிறாள் இவள்... இவளை இன்னும் முழுதாக பார்க்க கூட இல்லை. முழுதாய் பத்து நிமிடம் கூட பேசவில்லை. இவளை பார்க்க துடிக்கிறேன், இவள் பார்த்தால் திணறுகிறேனே.. லோகவை காதலித்தது உண்மை தான்,. அவளை பார்த்தால் கூட தோன்றத உணர்வு இவளை நினைத்தாலே ஏற்படுகிறதே.. இந்த இரண்டு நாட்களாய் பட்ட அவஸ்தையை இனிமேல் எங்கும் உணரபோவதில்லை. அப்படி என்றால், இது காதல் தானா?? என் மனைவியை நான் காதலிக்கிறேனா?? 

அருள் ஒரு முப்பது நிமிடம் அப்படியே உட்கார்ந்திருந்தான். பின் ஒரு முடிவு எடுத்தவனாய் வானதி படுத்திருந்த அறைக்குள் சென்றான். வானதி இவனுக்கு முதுகு காட்டி ஒருக்களித்து படுத்திருந்தாள், ஒரு புத்தகத்தை புரட்டிகொண்டிருந்தாள். அவள் அருகே சென்ற அருள் மென்மையாக பேச ஆரம்பித்தான்..

"என்ன மன்னிச்சிடுங்க வானதி. முதல்ல சம்பந்தம் இல்லாம உங்க லைப் ல, உங்க கல்யாணத்துல நுழைஞ்சேன். அதே நீங்க எப்படி எடுத்துக்கிடிங்க தெரில. இப்போ இந்த லோகா.." ஒரு பெருமூச்சை விட்டு தொடர்ந்தான். "உங்க கிட்ட நல்ல விதம நடந்துகிட்டு, உங்க அன்பையும் அபிப்ராயத்தையும் சம்பாரிச்சுட்டு அப்புறம என்ன பத்தி உண்மைய சொல்ல எனக்கு விருப்பம் இல்ல, ஒரு உண்மைய மறச்சிட்டு ஒரு உறவை உருவாகக்கினா அது தப்பு. ஏனா உண்மையான அன்பு எதையும் மறந்திடும். என்ன பத்தி முழுசா தெரிஞ்சிகிட்டு அதுக்கப்புறம் உங்களுக்கு என்னை பிடிக்கணும்னு நெனச்சேன்..."

வானதி பேசவில்லை, பக்கங்களை மட்டும் புரட்டினாள்.

"அதனால தான் இப்போ சொன்னேன். என் மன நிலை என்ன னு உண்மையிலே எனக்கு தெரியல. ஆன, இந்த ரெண்டு நாள் ல நான் புரிஞ்சிக்கிட்டேன். உங்கள பிடிச்சிருக்கு,.. உங்களோட சுபாவம் பிடிச்சிருக்கு. உங்களோட இன்னோசென்ஸ் பிடிச்சிருக்கு." சொல்லிவிட்டு லேசாய் புன்னகைத்தான். வானதி போட்டு குடுத்த டீ ஏலக்காய் வாசனையோடு லேசாக கரித்தது. "இத எல்லாத்தையும் விட, அம்மாக்கும் குந்தவைக்கும் உங்கள ரொம்பவே பிடிச்சிருக்கு. உங்கள பத்தி இன்னும் நிறைய தெரிஞ்சிக்க ஆசையா இருக்கு. உங்க கூட நிறைய பேசணும், என்ன பத்தி சொல்லணும். என் பிரெண்ட்ஸ் கிட்ட உங்கள பத்தி சொல்லணும். உங்க கிட்ட என் பிரண்ட்ஸ அறிமுகம் பண்ணனும். இன்னும் நிறைய.." அருளின் உற்சாகம் கொஞ்சம் கொஞ்சமாய் பெருகிக்கொண்டே போனது..

"என்ன வானதி, நான் தான் பேசிற்றுகேன்.. நீங்க ஒன்னும் சொல்ல மாற்றிங்க.. ??" கேட்டுக்கொண்டே அருள் அந்த கட்டிலை சுற்றி கொண்டு அவள் முன் வந்தான்..

வானதி தன் அழகான இமைகளை மூடியிருந்தாலள், மருதாணி கோலமிட்ட உள்ளங்கையை நெஞ்சோடு அணைத்துக்கொண்டு ஒரு குழந்தை போல தூங்கிகொண்டிருந்தாள்.. ஒரு மெலிதான குரட்டையுடன்.. 

அவள் அருகில் இருந்த புத்தகத்தின் பக்கங்களை காற்று மேலும் ஒரு முறை புரட்டியது.. 

7. காதல் சொல்ல வந்தேன்..

"நீ முகம் சிவக்கும் அழகை

தினம் தினம் ரசிக்க ஆசைப்பட்டேன்.

உன் முதல் கோபத்தை பார்க்கும் வரை..

ஆனால் ஒன்று,

எப்படி முகம் சிவந்தாலும்

அழகாய் தான் இருக்கிறாய்.. "

"என்னது உனக்கு கல்யாணம் ஆயிடுச்சா??" அந்த காண்டீனில் இருந்த மொத்த தலைகளும் திரும்பி பார்க்கும்படி அலறினான் அனிருத்.

"வீணா போனவனே.. ஏன்டா இப்படி கத்தி என் மானத்த வாங்கற.." அவன் எதிரில் அமர்ந்து டீ குடித்து கொண்டிருந்த அருள்மொழி கடுப்புடன் கேட்டான்.

"ஓவரா தாண்ட சீன் விடறிங்க. அவன் அவன் கல்யாணத்துக்கு பொண்ணு இல்லாம காலரா வந்த கழுத மாதிரி சுத்திகிட்டிருக்கோம். இதுல உனக்கு கல்யாணம் ஆச்சுன்னு தெரிஞ்ச உன் மானம் போகுமா..?? எப்படி டா போகும்.. எப்டி எப்டி எப்டி.." 

அனிருத் சதாசிவம்.. அருள்மொழியின் பள்ளியில் ஆரம்பித்து அலுவலகம் வரை அவனை தொடர்ந்து கொண்டிருக்கும் நண்பன். 'உன் நண்பனை காட்டு, உன்னை பற்றி சொல்கிறேன்' என்ற பொன்மொழியை பொய்யாக்கியே தீருவேன் என்ற சபதம் எடுத்து பிறந்தவன். வாயை திறந்தால் இவனுக்கே அலுக்கும் வரை மூடமாட்டான். ஆறு அடி ஐந்து அங்குலம் இருக்கும் அவனை பார்த்தால் யாருக்குமே நடுக்கம் வரும். சென்னையில் இருக்கும் எடை பார்க்கும் இயந்திரங்கள் அதிகபட்சம் 130கிலோ தான் காட்டும் என்பதால் உண்மையான எடை தெரியவில்லை. எங்கள் தங்க ராஜா படத்தில், பட்டா கத்தி பைரவன் கதாபாத்திரத்தில் சிவாஜி கணேசன் ஒரு புல்லட்டில் வருவார் பார்த்திருப்பீர்கள். அதே போன்ற ஒரு புல்லட்டில் தான் அனிருத் பவனி வருவான். அதுவும் இவன் வருகையை அவன் வண்டி ஒரு கிலோமீட்டர் முன்னரே பட படவென்று அறிவித்து விடும். ஒசானில் விழும் ஓட்டையில் இவன் வண்டிக்கென்று ஒரு கணிசமான பங்கே இருக்கிறது. "ஏன்டா இப்படி மொக்க வண்டி ஒன்னு வச்சிக்கிட்டு சுத்துற " என்று கேட்டு பாருங்கள்.. "பாஸ்.. டீசல் வண்டி. லிட்டர் நாப்பத்தி எட்டு ரூபா தான். அறுபது கிலோமீட்டர் போகலாம், லிட்டருக்கு எவ்ளோ வருது பாருங்க" என்று நம் கணக்கு வராத நம்மை குழப்பிவிடுவான். அனிருதிர்க்கு விண்டேஜ் பொருட்கள் மீது ஒரு மோகம். அவனுடைய நீண்ட கால லட்சியம்

'சொப்பன சுந்தரி வச்சிருந்த காரை வாங்க வேண்டும்தான்' என்பது தான். புரிந்திருக்குமே இந்நேரம், அனிருத் பற்றி.. இல்லை என்று பதில் சொல்வீர்கள் என்றால் அது கூட உண்மை தான். அவனை புரிந்து கொள்ளவே முடியாது. போகட்டும் விடுங்கள், ஆகமொத்தம் அனிருத் தான் நம் அருள்மொழியின் சகல கலா நண்பன். (இரணடாவது கதா நாயகன் என்று அறிமுகப்படுத்த சொல்லி எவ்வளவோ கேட்டான் அனி. ஆனால் நம் கதைக்கு ஒரே ஹீரோ தாங்க)

"என்னடா நடக்குது இங்க. கல்யாணமே பண்ணிக்கமாட்டேனு சொல்றான் தம்பி னு உங்கம்மா என்கிட்டே டெய்லி பொலம்பினாங்க. சரி உனக்கு பொண்ணு பாக்க கூட்டி போவாங்க, அந்த பொண்ணுக்கு ஒரு தங்கச்சி இருக்கும், இல்ல ஒரு அத்தை பொண்ணு இருக்கும் அதில எதாவது ஓகே பண்ணலாம் னு கனவெல்லாம் கண்டனே டா. இப்படி என்னையும், உங்க அம்மாவையும் ஏமாத்திட்டு வந்து நிக்கறியே டா பாவீ .. எனக்கு

தெரியும் டா, சொந்தக்காரங்க கல்யாணத்துக்கு போறேன்னு பொய் சொல்லி லீவ் போட்டு, மருதமலைக்கு போய்ட்டு திருட்டு கல்யாணம் பண்ணிக்கிட்டு வந்துட்ட
